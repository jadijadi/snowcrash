# فصل یک

پیک بخشی از یک نظم بزرگ است، یک شاخه مهم از جامعه. هوشش باعث شده تا اینجا بالا بیاید. در این لحظه او آماده می‌شود تا سومین ماموریت امشب را انجام دهد. یونیفرم او به سیاهی ذغال است که کوچکترین شعاع نور را از هوا می‌رباید. گلوله‌ای که به الیاف در هم تنیده این لباس  برخورد کند، مانند شب‌پره‌ای که به پنجره می‌خورد، بدون تاثیر به عقب خواهد جهید. اما همین لباس مقاوم در برابر گلوله، حرارت بدن را مانند بادی که در جنگلی مشتعل از ناپالم بوزد به بیرون هدایت می کند. وقتی هم که فشار از حد قابل تحمل بدن بیشتر شود، زرهی ژلاتینی از لباس ترشح می‌شود که همچون زرهی ساخته شده از کتاب‌های راهنمای تلفن، جلوی هر فشاری را خواهد گرفت. 

هنگامی که آن‌ها  شغل را به او دادند، یک تفنگ هم در اختیارش گذاشتند. پیک‌ها هرگز پول نقد تحویل نمی‌گیرند، اما به هرحال ممکن است کسی سراغشان بیاید، به خاطر ماشین یا محموله ماشین. تفنگ ظریف است و سبک، شبیه چیزی که ممکن است یک طراح مد با خودش حمل کند؛ پرتابه‌های آن سرعتی پنج برابر سرعت هواپیمای جاسوسی اس.آر.۷۱ دارند و بعد از استفاده باید تفنگ را به فندک ماشین متصل کرد چون با برق کار می‌کند.

پیک هرگز این اسلحه را به هنگام عصبانیت یا ترس به کار نگرفته است. یک بار از آن در گیلا هایلند استفاده کرده است. موقعی که چند پانک در گیلا هایلند منتظر تحویل بودند ولی نمی‌خواستند هزینه‌اش را بپردازند. آن‌ها سعی کردند با چوب‌ بیسبال پیک را غافلگیر کنند ولی او اسلحه را بیرون کشید، ماسماسکش به سمت آن‌ها گرفت و شلیک کرد. در لحظه شلیک حس کرد اسلحه در دستش منفجر شده. در همان لحظه دو سوم بالای چوب بیس‌بال به تکه‌های ریز تبدیل شده و در هوا می‌رقصید. پانک، دسته چوب را در دست گرفته بود و متعجب به دود برخواسته از آن نگاه می‌کرد. نگاهش احمقانه بود. 

از آن به بعد،‌ پیک تفنگ را در داخل ماشین نگاه داشت و به جای آن به یک جفت شمشیر سامورایی تکیه کرد که به هر حال اسلحه منتخب خودش بودند. پانک‌های گیلا هایلند از تفنگ نمی‌ترسیدند و او مجبور به استفاده از آن بود، اما در مورد شمشیرها، نیازی به قدرت‌نمایی نبود. 

خودروی پیک آنقدر انرژی ذخیره داشت که می‌توانست یک کیلو گوشت نمک‌زده را به یک بارش شهابی پیوند بزند. برخلاف ماشین‌های سوسولی مرسوم، خودروی پیک این انرژی را از طریق اگزوزهای بزرگ و پر صدایش خارج می‌کرد. لاستیک‌ها زائده‌هایی داشتند که به آسفالت خیابان گیر می‌کردند و به خاطر وجود آن‌ها، یک فشار روی پدال گاز، ماشین را چند متر به جلو پرتاب می‌کرد. 

چرا پیک تا این اندازه تجهیز شده بود؟ چون دیگران به او وابسته بودند. او یک الگو بود. ما در آمریکا هستیم. مردم هر کار لعنتی‌ای را می‌کنند که دوست داشتند باشند. شما مشکلی دارید؟ آن‌ها حق دارند این‌کار را بکنند. در ضمن آن‌ها اسلحه دارند و کسی نمی‌تواند جلوی کار لعنتی‌شان را بگیرد. نتیجه این شده که این کشور یکی از بدترین اقتصادهای جهان را دارد. این روزها که تمام توان آمریکا به خارج مهاجرت کرده، این روزها که تکنولوژی به کشورهایی با کارگران ارزان فرستاده شده، این روزها که خودروها در بولیوی و مایکروفرها در تاجیکستان ساخته می‌شوند و در آمریکا به فروش می‌روند، این روزها که منابع طبیعی آمریکا در مقابل یک پول سیاه سوار کشتی‌های هنگ کنگی می‌شود و به نیوزلند می‌رود، این روزها... می‌دانید چه شده؟ فقط چهار چیز مانده که آمریکا بهتر از هر کشور دیگری از پسشان برمی‌آید:

- موسیقی
- فیلم
- نرم افزار (میکروکد)
- تحویل بسیار سریع پیتزا

تحویگلر سابقا نرم‌افزار می‌نوشت. هنوز هم گاهی می‌نویسد، اما اگر زندگی یک مدرسه ابتدایی بود که توسط اساتید حرفه‌ای دانشگاه اداره می‌شد، در کارنامه تحصیلی پیک می‌نوشتند «هیرو بسیار خلاق و باهوش است اما باید بیشتر روی توانایی‌های ارتباطی‌اش کار کند». 

حالا این شغل جدید را دارد که هرچند نیازی به خلاقیت و هوش ندارد، اما در عوض توانایی کار جمعی هم لازم ندارد. تنها یک قانون بر این شغل حاکم است: یا پیتزای خود را در نیم ساعت تحویل بگیرید یا حق دارید آن را مجانی بردارید، پیک را با گلوله بزنید، خودرویش را صاحب شوید و یک فرم شکایت برای غرامت پر کنید. پیک شش ماه است که به این کار اشتغال دارد که برای شخصیت او، رکورد بزرگی است و در این مدت هم طولانی‌ترین زمان تحویلش، بیست و یک دقیقه بوده. 

آه، خیلی وقت‌ها پیش می‌آمد که آن‌ها در مورد زمان بحث می‌کردند و ساعت‌های بسیاری در این بحث از پیک‌ها تلف می‌شد. خانه‌دارها با صورت‌های سرخ و عرق ناشی از دروغ، در ورودی زرد رنگ خانه‌هایشان می‌ایستادند و با تکان دادن ساعت‌هایشان یا با اشاره با ساعت نصب شده در بالای سینک آشپزخانه می‌گفتند که پیک از ساعت بی‌خبر است.

اما دیگر اتفاق نمی‌افتد. تحویل پیتزا یک صنعت گسترده است. یک صنعت مدیریت شده و آدم‌ها برای اشتغال در آن چند سالی را باید در دانشگاه پیتزای کوسانوسترا درس بخوانند. کسانی که به این دانشگاه وارد می‌شوند حتی انگلیسی خواندن هم بلد نیستند. از ابخازیا، رواندا، گواناجاتوا، جرسی جنوبی و جاهایی مثل این می‌آیند اما وقتی فارغ التحصیل می‌شوند، بیشتر از آنی که یک صحرانشین درباره شن اطلاع دارد، از پیتزا سر در می‌آورند. آنجا این مشکل بررسی شده است. پراکندگی مشاجره‌های جلوی در خانه سر زمان تحویل پیتزا را روی گراف برده‌اند. وسایل ضبط صدا و تصویر به پیک‌ها وصل کرده‌اند تا تاکتیک‌های استدلال آن‌ها را تحلیل کنند و از استرس موجود در صدایشان هیستروگرام رسم کنند. آن‌ها بررسی کرده‌اند که چطور یک یقه سفید طبقه متوسط می‌پذیرد دروغ بگوید یا خودش را فریب بدهد تا به یک پیتزای مجانی برسد. روانشناسان دانشگاه به خانه این آدم‌ها رفته‌اند و با دادن یک سیستم صوتی تصویری رایگان، آنان را به انجام یک مصاحبه ناشناس ترغیب کرده‌اند. به این افراد انواع دستگاه‌های الکترونیک وصل شده و امواج مغزی آن‌ها به هنگام دیدن نمایش‌های مبتذل،‌ برنامه‌های سرگرم کننده و ده‌ها چیز دیگر بررسی شده است. با آن‌ها مصاحبه‌هایی در مورد مفاهیم اخلاقی شده است. مفاهیمی که یک یسوعی (زیرنویس: فرقه‌ای از مسیحیت کاتولیک که خود را سربازان سپاه دیانت می‌خوانند) هم به سختی می‌تواند از پس پاسخ به آن‌ها بر بیاید. 

تحلیلگران کوسانوسترا به این نتیجه رسیده‌اند که دروغ در مورد زمان سفارش پیتزا، بخشی از طبیعت انسان و غیرقابل حل است و در نتیجه یک راه حل سریع و آسان فنی پذیرفته شد: جعبه‌های هوشمند. جعبه پیتزا چیزی شبیه به پوسته لاک‌پشت است. یک پوشش پلاستیکی موج‌دار (برای استحکام) که یک نشانگر دیجیتالی در کنار آن، تعداد دقیقه‌های گذشته از زمان به صدا درآمدن تلفن را نمایش می‌دهد. کنار صفحه نمایشگر، یک چیپ قرار دارد. چندین پیتزا می‌تواند در شکاف‌های محفظه‌ای که پشت سر پیک تعبیه شده است، قرار گیرد. هر پیتزا درست مثل بوردی که در یک کامپیوتر قرار می‌گیرد، به درون شیار لغزانده می‌شود و در با یک کلیک در جایش قرار می‌گیرد. در این حال اطلاعات مقصد که از روی شماره تلفن پیاده‌سازی شده‌اند و زمان باقی مانده از روی چیپ خوانده شده و در کامپیوتر خودرو ذخیره می‌شوند. خودرو این اطلاعات را با هم ترکیب می‌کند و مسیر بهینه به همراه نقشه حرکت، روی شیشه جلو، تابانده می‌شود. راننده برای دیدن این نقشه رنگی، حتی نیاز ندارد سرش را به پایین خم کند. اگر سی دقیقه فرصت تحویل پیتزا به پایان برسد، خبر فاجعه به دفتر مرکزی پیتزا کوسانوسترا مخابره می‌شود و شخص عمو انزو (پانویس:[Uncle Enzo) از موضوع خبردارد می‌شود، همچنین کلنل سندرز، اندی گریفیث که کابوس هر پیک است. کاپو و رییس نمایشی شرکت پیتزا کوسانوسترا که در عرض پنج دقیقه پشت تلفن مشغول معذرت‌خواهی از مشتری خواهند بود. فردا صبح شخص عمو انزو با هلیکوپتر جت‌اش در حیاط خانه فرد مورد نظر فرود خواهد آمد و یک سفر رایگان به ایتالیا را به او هدیه خواهد داد به شرط اینکه اسنادی را امضا کند که او را یکی از افراد مهم در پیتزا کوسانوسترا و حتی سخنگوی آن اعلام می‌کند. وقتی این فرد از تعطیلات برگردد، به نوعی حس خواهد کرد که تا پایان عمر مدیون مافیا است.

پیک نمی‌داند که در صورت وقوع چنین اتفاقی، چه بر سر راننده خواهد آمد. البته شایعاتی بر سر زبان‌ها است. اکثر تحویل‌ها در عصر اتفاق می‌افتند که از نظر عمو انزو، ساعت رسیدگی به کارهای شخصی است. شما چه حسی دارید اگر مجبور شوید عصرانه با خانواده‌تان را ناتمام بگذارید برای اینکه مجبور هستید به ابلهی در گوشه‌ای از کشور زنگ بزنید و از اینکه پیتزای لعنتی‌اش دیر شده، از او عذرخواهی کنید؟ فرض کنید عمو انزو مجبور شود بعد از پنجاه سال خدمت به کشور و خانواده، با بدن خیس از حمام بیرون بیاید تا پاهای یک پسر شانزده ساله را که پیتزای پپرونی‌اش سی و یک دقیقه قبل سفارش داده شده است ببوسد. خدای من! فقط فکر کردن به این، باعث می‌شود نفس پیک بند بیاید. 

اما او به هیچ وجه حاضر نیست از این شغل دست بکشد. می‌دانید چرا؟ چون چیزی در این شغل هست که زندگی را سر راست می‌کند. انگار خلبان کامیکازی باشید. ذهن‌تان پاک است. دیگران (کارمندان سوپرمارکت‌ها، همبرگرپزها، مهندسان نرم‌افزار و شغل‌های بی‌معنی‌ دیگری که آمریکا را می‌سازند یعنی بقیه مردم) همه باید همیشه با یکدیگر در حال رقابت باشند.

باید همبرگرها را زودتر بچرخانید یا برنامه‌ها را زودتر دیباگ کنید، بهتر و سریع‌تر از همکلاسی سابقتان که در دو خیابان پایینتر مشغول همین کار است. چون همه باید با هم رقابت کنند و نتیجه این رقابت برای مردم مهم است. چه مسابقه موش‌دوانی لعنتی‌ای. در پیتزا کوسانوسترا هیچ رقابتی وجود ندارد. رقابت مخالف اخلاقیات مافیا است. کسی نباید به دلیل رقابت با فرد مشابهی در جای دیگر، سخت‌کوش شود. شما باید سخت کار کنید تا همه چیز رو به راه باشد؛ اسم‌تان، شرافت‌تان، خانواده‌تان و زندگی‌تان. شاید کسی که کارش سرخ کردن همبرگر است امید به زندگی بیشتری داشته باشد، ولی باید از خودتان بپرسید که چه زندگی‌ای؟ به همین دلیل است که هیچ کسی در دنیا - حتی در ژاپن - نمی‌تواند پیتزا را سریع‌تر از کوسانوسترا تحویل دهد. پیک به پوشیدن یونیفرم افتخار می‌کند، به داشتن خودرو. افتخار می‌کند که زنگ خانه‌های بوربکلیو (پانویس:burbclave) را به صدا در می‌آورد، لباسی سیاه مثل لباس نینجاها دارد و پیتزایی روی شانه که نشانگر دیجیتال روی آن عددی مثل ۱۲:۳۲، ۱۵:۱۵ یا گاه گداری ۲۰:۴۳ را نشان می‌دهد.

محل کار پیک، شعبه شماره ۳۵۶۹ پیتزا کوسانوسترا در ولی [Valley]  بود. مشکل کالیفرنیای جنوبی این است که خیابان‌های کافی برای مردمش ندارد. شرکت فیرلاین هر روز خیابان‌های جدید می‌سازد. برای ساختن این خیابان‌ها بلوک‌های بسیاری باید کوبیده شوند ولی به هرحال این خانه‌های دهه‌های هفتاد و هشتاد، ساخته‌ شده‌اند برای ویران شدن. بلوک‌هایی که این خانه‌ها در آن واقع شده‌اند، نه پیاده‌رو دارند و نه مدرسه و نه هیچ چیز دیگر. این بلوک‌ها حتی پلیس منطقه‌ای و کنترل مهاجرت هم ندارند. هر کسی می‌تواند سرش را پایین بیندازد و بدون مشکل وارد آن شود. این بخش‌ها باید قانونمند شوند؛ جایی برای زندگی. دولت‌شهرهایی که قانون اساسی، مرز، پلیس و بقیه چیزهایشان تکمیل باشد. پیک مدتی در نیروی امنیتی دولتی مزارع مری‌لند مسوول بازرسی بود، ولی به خاطر شمشیر کشیدن روی یک متهم، اخراج شد. او با شمشیر به یک نفر حمله کرده بود و با رد کردن شمشیر از درون لباس، جنایتکاری را که می‌خواست وارد یکی از خانه‌ها شود به در خانه دوخته بود. کار او از نظر اصولی درست بود ولی اخراج شد چون کشف کردند که متهم، پسر مشاور رییس سابق دولت شهر مزارع مری‌لند است. آن راسوها یک دلیل هم پیدا کردند: شمشیر سامورایی یک متری، سلاح پذیرفته شده در پروتکل‌های شرکت دفاعی نیست. آن‌ها می‌گفتند که او قواعد پیگرد متهم به تجاوز را رعایت نکرده‌ است. بعد پزشک‌ها گواهی دادند که دزد احتمالی دچار بیماری تیزی-هراسی شده است و این روزها مجبور است به جای استفاده از کارد کره‌خوری، با پشت قاشق کره را روی نان پهن کند. بنا به رای نهایی، شرکت حفاظتی به متهم بدهکار شد و پیک باید برای پرداخت این بدهی پول قرض می‌گرفت. این پول بدون شک باید از مافیا قرض گرفته می‌شد. حالا او بخشی از بانک اطلاعاتی مافیا بود. آن‌ها اطلاعات شبکیه‌اش را داشتند، همینطور نمونه دی.ان.ای، نمودارهای صدا، اثر انگشت، اثر پا، اثر کف دست و هر جای لعنتی دیگری که رویش چروک یا طرحی دیده می‌شد. آن‌ حرامزاده‌ها عملا تمام بدنش را به جوهر آلوده و روی کاغذ مالانده و نتیجه نهایی را دیجیتایزه کرده بودند. به هرحال این پول آن‌ها بود و مطمئنا برایشان مهم بود که به چه کسی قرضش می‌دهند. وقتی هم که درخواست شغل پیک را داد، مافیا خوشحال شد، چون او را می‌شناخت. در عین حال او باید شخصا با پسر مشاور رییس سابق کنار می‌آمد و اتفاقا همین فرد بود که به او پیشنهاد شغل پیک را داد. همه چیز با هم جور بود. درست مثل یک خانواده، البته یک خانواده کودک آزار. 

پیتزا کوسانوسترای شماره ۳۵۶۹ در خیابان ویستا و پایین‌تر از مرکز خرید کینگزپارک واقع شده است. خیابان ویستا سابقا خیابان شماره سی.وی.اس.۵ نامیده می‌شد و متعلق به دولت ایالتی کالیفرنیا بود. رقیب اصلی این خیابان هم وضعیت مشابهی داشت. سابقا متعلق به دولت ایالتی بود و کال.۱۲ نام داشت. شرکت کروزوی این خیابان را خریده است. این دو خیابان در بالای محله ولی (پانویس: Valley) به هم می‌رسند و تشکیل یک تقاطع بزرگ را می‌دهند. این تقاطع بارها باعث مناقشه‌های تلخی شده و در دوره‌ای هم توسط تک تیراندازان بسته شده بود، اما در نهایت یک سرمایه‌گذار بزرگ کل تقاطع را خرید و یک بازار بزرگ در آن ساخت که می‌شد با خودرو واردش شد و خرید کرد. حالا دیگر اثر چندانی از خیابان در وسط بازار دیده نمی‌شد و تقاطع شبیه یک پارکینگ بزرگ بود و اگر کسی می‌خواست به یکی از دو خیابان وارد شود باید مسیر مارپیچی را از بین ماشین‌ها پارک شده رانندگی می‌کرد. حرکت در خیابان شماره سی.وی.اس.۵ روان‌تر است، اما کال.۱۲ آسفالت بهتری دارد. این طبیعی است. اصولا خیابان‌های شرکت فیرلینز برای رانندگان تیپ الف طراحی شده‌اند و تاکیدشان بر رساندن خودرو به مقصد است در حالی که شرکت کروزویز روی راحتی سرنشین تاکید دارد و گروه هدفش،‌ رانندگان تیپ ب است.

پیک راننده تیپ الف است. سرعت خودروی او در پیتزا کوسانوسترای ۳۵۶۹ صفر است اما به سرعت روی پدال گاز فشار می‌دهد و با سرعت ۱۲۰ کیلومتر بر ساعت به خط چپ جاده سی.اس.وی.۵ می‌آید. ماشین او یک لوزی نامرئی است. فضای تاریکی که لوگوهای شرکت را منعکس می‌کند. در جلوی ماشین - درست جایی که ماشین‌های هوا خور، رادیاتور دارند - یک مجموعه نورافکن‌های نارنجی چشمک می‌زنند و جابجا می‌شوند و نتیجه چیزی شبیه به آتش ناشی از گازوییل است. این نور از پنجره عقب وارد ماشین جلویی می‌شود و بعد از منعکس شدن در آینه جلو، به چشم راننده می‌تابد و از آنجا به ضمیر ناخودآگاه آن‌ها فرمان می‌دهد که ممکن است زیر چرخ‌های یک تانکر آتش گرفته حاوی گازوییل له شوند. رانندگان کنار می‌کشند و پیک با محموله پپرونی آتش‌زا، به پیش می‌تازد. لوگو همیشه حاضر است. این لوگوی عظیم تشکیل شده از تعداد بیشماری خودرو که هر کدام توسط آینده‌پردازان منهتن طراحی شده‌اند. هر یک از این آینده‌پردازان برای طراحی هر لوگو برابر حقوق کل عمر پیک، پول می‌گیرد. علی‌رغم تلاش هر لوگو برای برتر از بقیه، همه آن‌ها در کنار هم - بخصوص در سرعت صد و بیست کیلومتر در ساعت - تشکیل یک تابلوی عظیم را می‌دهند که عبارت پیتزا کوسانوسترای ۳۵۶۹ به راحتی روی آن خوانده می‌شود. در واقع خود ساختمان پیتزا کوسانوسترا، در مقابل این تابلوی عظیم چیزی بیشتر از پایه‌ای برای ستون‌های نگه‌دارنده به نظر نمی‌رسد. 

تابلوی تبلیغاتی، یک نمونه کلاسیک است. یکی از همان‌هایی که همه‌جا دیده می‌شود. یک شعار که مانند یک یادبود با اهمیت ارزیابی شده: ساده و محترم. تابلو عمو انزو را در یکی از آن کت شلوارهای ایتالیایی‌اش نشان می‌دهد. راه‌های کت و شلوار با پیچ و خمشان مثل تار و پود پارچه به نظر می‌رسند. جیب کت از پارچه براق‌تری است. موهای عمو انزو کاملا به عقب شانه شده است. دقیق و براق. نام شرکت هنر و سلمانی که توسط پسر عموی او اداره می‌شد در کنار تصویر به چشم می‌خورد. این شرکت دومین سلمانی ارزان زنجیره‌ای در جهان بود. عمو انزو در تصویر لبخند نمی‌زند ولی قیافه‌ای مطمئن و دوستانه دارد. مثل یک مدل عکاسی هم نیست بلکه سبک ایستادنش، شبیه یک عمو است. او می‌گوید:

	مافیا
	شما یک دوست در خانواده دارید!

تابلو برای پیک مثل یک علامت عمل می‌کرد. او می‌دانست که همین که طاق شیشه‌ای شرکت درهای بهشت، گوشه تابلو را محو کند باید به خط سمت راست برود و ترمز کند. خطی که فقط پیرمردها و راننده‌های چلمن از آن استفاده می‌کنند. سپس باید به درون خط ویژه پیتزا کوسانوسترای ۳۵۶۹ برود. پیک دیگری در صف منتظر نیست. عالی است. این یعنی درآمد سریع‌تر، کار سریع‌تر و زندگی سریع‌تر. حینی که وارد منطقه بارگیری می‌شود، سقف ماشین باز شده است و شکاف‌های خالی ویژه پیتزا در دسترس ماشین‌ها قرار گرفته‌اند. شکاف‌ها منتظر پیتزاهای داغند. هنوز منتظرند. پیک بوق را به صدا در می‌آورد. این طبیعی نیست. پنجره منطقه تحویل پیتزا باز می‌شود. هیچ وقت نباید این اتفاق بیافتد. کافی است نگاهی به جزوه‌های درسی دانشگاه پیتزا کوسانوسترا بیاندازید و خواهید دید که این پنجره هیچ وقت نباید باز شود، مگر اینکه مشکلی پیش آمده باشد. 

پنجره باز می‌شود و دود بیرون می‌زند. پیک سیستم صوتی خودرو را روشن می‌کند و آژیر سیستم تشخیص دود پیتزا پزی،‌ مانند یک آوار آهنی به داخل ماشین می‌ریزد. 

فشار کلید سکوت. سکوت اجباری به پرده‌های گوش آرامش می‌بخشد. شیشه پنجره از آژیر هشدار دهنده دود می‌لرزد. خودرو منتظر است. سقف بیش از حد باز بوده و آلودگی هوا ممکن است به سوکت‌های الکترونیکی شکاف‌های پیتزا صدمه زده باشد. پیک باید زودتر از موعد آن‌ها را تمیز کند. همه چیز برخلاف روند طبیعی پیش می‌رود و این کهکشان پیتزا را به لرزه در خواهد آورد. 

در داخل ساختمان، یک مرد آبخازیایی که شبیه توپ فوتبال است در حالی که یک گیره سه شاخه را در دست گرفته از این سو به آن سو می‌دود. او به لهجه آبخازیایی داد و فریاد می‌کند. تمام افرادی که در آشپزخانه‌های پیتزا کوسانوسترا در این منطقه کار می‌کنند، مهاجران آبخازیایی هستند. این شبیه یک آتش واقعی نیست. پیک یک‌بار یک آتش واقعی را در مزارع مریوال از نزدیک دیده است. در آنجا از شدت دود هیچ چیز قابل دیدن نبود. تنها چیزی که بود، دودی بود که معلوم نبود از کجا بلند می‌شود و شعله‌های گاه به گاه در پایین آن. این آتش،‌ آن آتش نبود. این آتش از آن‌هایی بود که فقط دود کافی برای به کار انداختن حس‌گرهای دود را دارند و وقت داشت به دلیل این موضوع مسخره تلف می‌شد. 

پیک کلید بوق را پایین نگه داشت. یک مدیر آبخازیایی به پشت پنجره آمد. او می‌توانست هر چیزی که می‌خواهد بگوید و سیستم صوتی، صحبتش را به درون ماشین پیک منتقل می‌کرد، ولی این احمق مثل زمان قدیم به پشت شیشه آمده بود تا رو در رو صحبت کند. عرق کرده و قرمز بود و وقتی تلاش می‌کرد از لغات انگلیسی استفاده کند، چشمانش بسته می‌شد:

‌- آتش. یک آتش کوچک.

پیک چیزی نگفت چون می‌دانست که تمام این ماجرا در حال ضبط شدن روی نوار دوربین‌ها است. این فیلم در عین حال به شکل مستقیم به دانشگاه پیتزا کوسانوسترا منتقل و در زمان واقعی توسط متخصصین علم تحویل پیتزا، تحلیل می‌شد. این فیلم احتمالا داشت برای دانشجویان هم پخش می‌شد. دقیقا برای همان دانشجویی که قرار بود بعد از اخراج این مرد، جای او را بگیرد. 

کارمند جدید. غذایش را گذاشت در مایکروفر. ظرف فلزی بود. بوم. 

آبخازیا بخشی از اتحاد لعنتی جماهیر شوروی بود. یک مهاجر آبخازیایی که سعی می‌کرد از مایکروفر استفاده کند درست مثل یک کرم کف اقیانوس بود که سعی کند جراحی مغز انجام دهد. مافیا این آدم‌ها را از کجا پیدا می‌کرد؟‌ هیچ آمریکایی‌ای نبود که بتواند یک پیتزا بپزد؟ پیک گفت: «فقط یک برش پیتزا به من بده.»

صحبت از برش‌های پیتزا، مرد را به قرن حاضر برگرداند. شیشه را بست. آژیر کر کننده خطر را خفه کرد. چند لحظه بعد یک بازوی روباتیک ژاپنی، پیتزا را از سقف به داخل ماشین فرستاد و بعد از گذاشتن آن در شکاف، شکاف بسته شد. 

پیک از محل تحویل پیتزا بیرون آمد و حین بررسی آدرسی که روی شیشه جلو نشان داده می‌شد و مشخص می‌کرد که باید به چپ بپیچد یا به راست، به سرعتش افزود. اتفاق افتاد. سیستم صوتی این‌بار از طریق فرمان کامپیوتر اصلی خودرو، خاموش شد. چراغ قرمز درون کابین راننده روشن شد. قرمز! یک صدای یک نواخت با ریتمی آهسته شروع به اعلام خطر کرد. یک زمان‌سنج قرمز هم روی شیشه جلو نمایان شد که زمان روی جعبه را اعلام می‌کرد، یعنی ۲۰:۰۰. 

آن‌ها به پیک جعبه‌ای داده بودند که ۲۰ دقیقه از عمرش می‌گذشت. او آدرس را بررسی کرد. بیست کیلومتر مانده بود.
# فصل دو

پیک غرید و دنده را عوض کرد. احساس‌اش می‌گفت که برگردد و مدیر شعبه را بکشد، شمشیرش را بیرون بکشد و مثل یک نینجا از پنجره بسته به داخل اتاقک بپرد. مدیر را تعقیب کند و بین مایکروفرها درست مثل صحنه‌های مبارزه آخرالزمان، با او روبرو شود. ولی همین فکرها را در مواقعی که کسی در اتوبان راهش را سد می‌کرد هم کرده بود و تا حالا که عملی‌شان نکرده بود. 

او می‌توانست از پس این یکی هم بر بیاد. دسته چرخان مربوط به چراغ‌های جلو را چرخاند و نور نارنجی جلو را روی حداکثر تنظیم کرد، چراغ‌های سقف را هم در حالت چرخش خودکار گذاشت. بیخیال صدای هشدار دهنده زمان شد و گیرنده خودرو را روی فرکانس رادیوی تاکسی‌ها تنظیم کرد که دائما مشغول گزارش وضعیت ترافیکی بودند. اما همان‌طور که انتظار داشت یک کلمه هم نفهمید. برای یادگرفتن زبان تاکسی‌ران‌ها، باید یک مجموعه صوتی آموزش حین رانندگی می‌‌خرید و گوش کردن به زبان ویژه آن‌ها را تمرین می‌کرد. اینکار برای گرفتن شغلی در آن موقعیت، الزامی بود. می‌گفتند این زبان پایه انگلیسی دارد ولی از هر صد کلمه، یکی را هم نمی‌شد فهمید ولی ایده کلی قابل درک بود. اگر مشکلی در جاده‌ای که او در پیش گرفته بود وجود داشت، اسم آن جاده را می‌توانست از رادیو بشنود. 

زمان ۲۲:۰۶ روی شیشه جلوی ماشین دیده می‌شود. تنها چیزی که در فکر او می‌گذرد، ۳۰:۰۱ است. دیر شده. رادیوی تاکسی‌ها دارد درباره موضوع نامفهومی حرف می‌زند. زبان آن‌ها آوای شیرینی دارد با چند کلمه زمخت که به نظر می‌رسد خارج از زبان اصلی باشند؛ چیزی شبیه به کره‌ای که در آن خرده شیشه ریخته باشند. لغت «مسافر» را مدام می‌شنود. آن‌ها همیشه مشغول حرف زدن در مورد مسافرهای لعنتی‌شان هستند. به هرحال مساله مهمی است. اگر مسافر را دیر برسانید، انعام نخواهید گرفت. مساله مهمی است. راه در تقاطع سی.اس.وی.۵ و خیابان اوها کند است، مثل همیشه. تنها راه فرار از این ترافیک، رد شدن از خیابان میوز است.

همه خیابان‌های میوز یک شکل هستند. این شرکت وقتی می‌خواهد خیابانی بسازد، هر بلندی‌ای در اطراف جاده و هر رودخانه‌ای را که در دید باشد صاف می‌کند یا تغییر مسیر می‌دهد تا احساس مطلوب نسبت به ایمنی را در رانندگان ایجاد کند. بر اساس یک قرارداد، هر پیک می‌تواند در هر جایی بین فیربانک و یاروسلاول وارد خیابان میوز شود و از بخش تجاری آن استفاده کند. 

یک چند باری که به تک تک خانه‌های خیابان میوز پیتزا تحویل داده باشید، اسرار کوچک آن را یاد می‌گیرید. پیک هم از این قاعده مستثنی نیست. رد کردن هر خیابان میوز، ۱۰ دقیقه زمان می‌برد ولی پیک می‌داند که همیشه یک حیاط هست که به خیابان پشتی راه دارد و در صورتی که کسی جرات چند ثانیه رانندگی روی چمن‌ها را داشته باشد، ۱۰ دقیقه از دیگران جلو خواهد افتاد.

پیک این حیاط بخصوص را شناسایی کرده و حتی جای میز پیک‌نیک درون آن را هم می‌داند. او اینها را به خاطر سپرده تا حتی در شب هم بتواند یک پیتزای ۲۳ دقیقه تاخیر شده را تحویل بدهد. او باید در تقاطع سی.اس.وی.۵ و اوها، به میوز بپچید (ویزای پیک او، دروازه را به شکل اتوماتیک باز می‌کند)، بعد باید به سمت بولوار هریتیج برود، بدون توجه  به علامت بن بست سر خیابان و علامت محدودیت سرعت به خاطر بازی کودکان، به استراوبریج تغییر جهت بدهد، با لاستیک‌های رادیال پهنش دست‌اندازهای سرعت‌گیر را رد کند و بعد با سرعت به چپ بپیچد تا به حیات خانه شماره ۸۴ برسد. برخورد نکردن با میز پیک‌نیک کمی قلق دارد ولی موفق می‌شود. پشت حیاط، خیابان بلوود قرار گرفته که مستقیم از مجموعه میوز خارج می‌شود. احتمالا پلیس مجموعه میوز منتظر او است ولی تجهیزات ضد خودروی آن‌ها رو به بیرون قرار دارد تا مهاجمین را بیرون از مجموعه نگه دارد. آن‌ها تجهیزات خاصی برای داخل نگه‌داشتن کسی ندارند. 

وسیله نقلیه پیک آنقدر سریع است که اگر پلیسی وقتی خودرو وارد محوطه شده، گازی از ساندویچش بزند، پیش از آنکه آن را قورت دهد، پیک از منطقه خارج شده است. چراغ‌های خطر بیشتری روی شیشه جلو دیده می‌شوند: سیستم امنیت محیطی خودروی پیک اعلام خطر می‌کند. 

نه! غیر ممکن است.

کسی دارد او را تعقیب می‌کند. بنا به اعلام سیستم امنیت خودرو، از جناح چپ. فردی روی اسکیت‌بورد دارد اتوبان را با او پایین می‌آید.  پیک در زمانی که مشغول فکر کردن به مسیر میانبر بوده، اجازه داده است کسی به او آویزان شود. با نیزه. نیزه یک فلز مسطح الکترومغناطیسی است که به انتهای یک کابل تنیده شده از فیبر متصل شده است. این سطح به پشت ماشین می‌چسبد و کابل را به دنبال خود می‌کشد. سه متر عقب‌تر از خودرو، صاحب این شیئی لعنتی درست همانطور که یک اسکی‌باز پشت قایق حرکت می‌کند، پشت ماشین می‌آید. پیک به آینه عقب نگاه می‌کند ولی چیزی جز نورافکن‌های نارنجی نمی‌بیند. این مزاحم، فقط یک پانک خوشگذران نیست. آدمی است که دارد پول در می‌آورد. لباس تمام تنه و نیمه واضح نارنجی و آبی، متعلق به پیام‌رسان‌ها (پانویس:Kourier) است. یک پیام‌رسان شرکت رادی.کی.اس. یا همان سامانه پیام‌رسان رادیکال. درست مثل پیک‌های دوچرخه‌سوار اما این بار بسیار مزاحم‌تر چون به جای پدال زدن، به دیگران آویزان می‌شود و بقیه را کند می‌کند. در چند دقیقه اخیر، پیک با چراغ‌های گردان و نورافکن‌های نارنجی‌اش، سریع‌ترین چیز روی جاده بود و طبیعی‌ است که پیام‌رسان او را هدف نیزه‌ قرار داده باشد. 

نیازی به عصبانی شدن نیست. با میانبری که زده، زمان اضافه هم دارد. از یک خودروی کند سبقت می‌گیرد و درست بعد از رد شدن، جلوی آن می‌پیچد. پیام‌رسان یا باید نیزه‌اش را آزاد کند یا به ماشین پشتی کوبیده خواهد شد. 

خلاص. پیام‌رسان دیگر سه متر عقب‌تر از خودروی پیک نیست. آه! درست کنار آن است. پیام‌رسان لعنتی کابل را توسط جمع‌کننده درون نقطه اتصالش، جمع کرده و حالا درست چسبیده به خودروی تحویگلر حرکت می‌کند به شکلی که چرخ جلوی اسکیت‌بورد، تقریبا به سپر عقب خودرو چسبیده است. 

یک دست پوشانده شده در دستکش نارنجی و آبی جلو می‌آید که یک برچسب پلاستیکی شفاف در آن است. برچسب به شیشه پشت چسبانده می‌شود. پیک برچسب می‌خورد. برچسب تقریبا سی سانتی‌متر طول دارد و نوشته‌اش برعکس چاپ شده تا از داخل قابل خواندن باشد: کار جلفی بود. 

پیک تقریبا خروجی بعدی را از دست می‌دهد. باید روی ترمز بکوبد، ترافیک را زیر نظر بگیرد و به شکل عمود وارد خروجی بعدی بشود. از اینجا پلیس مرزی به خوبی دیده می‌شود که ماموران گمرک در آن آماده بازرسی خودروهای ورودی هستند. این پلیس‌ها حتی حاضرند ماتحت آدم‌ها را هم بررسی کنند اما دروازه‌ها به شکلی معجزه آسا برای پیک باز می‌شوند چون سیگنال ویزای الکترونیک او به دروازه اطمینان می‌دهد که این یک پیک پیتزا کوسانوسترا است. او که از دروازه رد می‌شود، پیام‌رسان هم در حال دست تکان دادن برای پلیس از دروازه عبور می‌کند. لعنتی انگار همیشه کارش همین است.

واقعا هم همیشه کارش همین است. پیام‌رسان‌ها داخل محوطه‌ها می‌شوند و بسته‌های مهمی را برای ساکنان می‌آورند و بعد هم به همین شیوه بدون بازرسی یا لااقل پرداختن گمرک، با بسته‌های دیگر خارج می‌شوند. 

دارد آهسته می‌رود. انرژی جنبشی‌اش تضعیف شده و برنامه زمانی‌اش به هم خورده است. پیام‌رسان کجاست؟ چند متر عقب‌تر هنوز دارد می‌آید. پیک می‌داند که پیام‌رسان به زودی شوکه خواهد شد. آیا این وسیله می‌تواند با سرعت سی‌صد کیلومتر در ساعت از روی بقایای یک سه چرخه خرد شده رد شود و سالم بماند؟‌ به زودی معلوم می‌شود. 

پیام‌رسان به عقب خم می‌شود - پیک نمی‌تواند از آینه نگاه نکند - مثل یک قهرمان اسکی روی آب به عقب خم می‌شود، و با فشار روی پای جلویی خودش را به سمت خودرو پرتاب می‌کند. سرعت این پرتاب آنقدر زیاد است که برای چند لحظه از خودرو جلو می‌افتد و برچسب دیگری این‌بار به شیشه جلو چسبانده می‌شود: حرکت راحتی بود. 

پیک درمورد این برچسب‌ها شنیده است. ساعت‌ها طول می‌کشد تا بتوان آن‌ها را از خودرو جدا کرد و کلی هم خرج برمی‌دارد. حالا فقط دو کار در ذهن پیک چرخ می‌زند: راحت شدن از شر این زباله خیابانی که به خودرویش آویزان شده و تحویل دادن پیتزا در پنج دقیه و سی و هفت ثانیه آینده. برای هر دو کار باید روی جاده تمرکز کند. ناگهان به خط کناری می‌کشد تا شاید بتواند پیام‌رسان را به علامت‌های کنار جاده بکوبد. فایده ندارد. باهوش‌هایشان به چرخ‌های جلوی خودرو نگاه می‌کنند و هر حرکتی را قبل از عملی شدن می‌بینند. هیچ راهی برای سورپریز کردن آن‌ها وجود ندارد. خیابان استراوبریج از همیشه طولانی‌تر است. وقتی عجله داریم، این طبیعی است. در آخر خیابان خودروهای پارک شده را می‌بیند و حیاط پشت پارکینگ برایش به مرکز کهکشان تبدیل می‌شود. پیام‌رسان را از فکرش بیرون می‌کند، همین‌طور عمو انزو را و این فکر را که الان عمو انزو مشغول چه کاری است. دیگر کاری ندارد که الان عمو انزو در حمام است یا مشغول عشق‌بازی با یک هنرپیشه یا آموزش آهنگ‌های سیسیلی به یکی از ۲۷ نوه‌اش. 

گوشه حیاط به برآمدگی موتور روی کاپوت رسیده و این لحظه درست برای پیچیدن است. اما این خانه که لکسوس نداشت. شاید مهمان دارند. به داخل حیاط می‌پیچد و باید احتیاط کند که به میز باربیکیو نخورد. ولی باربیکیو آنجا نیست و به جایش با یک حصار چوبی روبرو می‌شود. قبلا اینجا حصار نبود. شاید تازه نصبش کرده‌اند. به هرحال فرصت ترمز کردن نیست و باید برای از دست ندادن انرژی جنبشی، سرعت‌اش را اضافه کند. حصار یک متر بیشتر ارتفاع ندارد و به راحتی خورد می‌شود ولی فقط ۱۰ درصد از سرعت خودرو را کم می‌کند، شبیه یه حصار قدیمی. ولی این حصار که باید جدید باشد. شاید مسیر را تغییر داده‌اند. این شک با پرتاب شدن خودرو به داخل یک استخر خالی همزمان می‌شود. اگر استخر پر بود شاید می‌شد ماشین را از آن سالم بیرون آورد ولی استخر خالی باعث می‌شود او یک خودروی نو به پتیزا کوسانوسترا بدهکار شود. صدای برخورد با دیواره دیگر استخر،‌ بیشتر از اینکه شبیه تصادف باشد، شبیه به یک انفجار است. کیسه هوا باز می‌شود و بعد از یک لحظه سکون، او متوجه وضعیت جدیدش می‌شود: در یک استخر خالی و در یک خودروی خرد شده گیر کرده است. آژیر ماشین‌های پلیس منطقه نزدیک می‌شوند و یک پیتزا هم در محفظه پشت سرش هست که بر رویش عدد ۲۵:۱۷ به چشم می‌خورد. 

صدای یک زن، می‌پرسد «کجا باید تحویلش بدهی؟»

پیک از قاب پنجره‌ای که دیگر گوشه‌هایش صاف و براق نیست به بیرون نگاه می‌کند. نگاهش قبل از برخورد به زن، از شیشه نشکنی که در اثر ضربه سنگین، خط خطی شده است، می‌گذرد. زن، همان پیام‌رسانی است که تعقیبش می‌کرده. یک دختر نوجوان لعنتی! سالم و سرحال بدون هیچ خراش یا ضرب دیدگی. حالا هم داشت مثل یویو در استخر تاب می‌خورد. از یک سر بالا می‌رفت و تقریبا به لبه قسمت کم عمق می‌رسید و بعد با یک جست برمی‌گشت و به سمت دیواره روبرو هجوم می‌برد و با ضربه زدن به دیوار، دوباره به سمت قسمت کم عمق برمی‌گشت. نیزه در دست راستش بود و سر فلزی آن در انتهای طناب تکان می‌خورد. سینه‌اش مثل ژنرال‌ها پر از نشان‌های چهارگوش کوچک بود، با این تفاوت که این مستطیل‌های کوچک رنگ‌ و وارنگ، به جای مدال،‌ بارکد بودند. بارکدهایی که شماره هویت ثبت شده بر آن‌ها، دروازه‌های مختلف را باز می‌کنند؛ از ورودی شاهراه‌ها گرفته تا محوطه‌های شهری. 

‌- کجا؟ پیتزا باید به کجا برسد؟ 

سر پیک گیج می‌رود و پیام‌رسان هم با اصرار از دو سر استخر تاب می‌خورد. 

‌- ستون‌های سفید. شماره ۵ دایره اگلتروپ.

‌- من می‌رسانمش. محفظه را باز کن.

قلب پیک دوباره اندازه همیشگی شده و به زودی از سینه بیرون خواهد زد. اشک در چشمانش حلقه می‌زند. او می‌تواند باز هم زندگی کند. کلیدی را می‌فشارد و محفظه پیتزاها باز می‌شود. این‌ بار که دختر با اسکیت برد از کنار ماشین رد می‌شود، پیتزا را هم می‌قاپد. دیدن دیواره جعبه که به مایعی که بوی سیر می‌دهد آغشته شده است، پیک را در مورد وضعیت پیتزا نگران می‌کند. این حس با دیدن دختر که پیتزا را زیر بغلش می‌گذارد، به اوج می‌رسد. دیدن پیتزای مچاله شده در زیر بغل یک اسکیت‌سوار، بیشتر از حد تحمل هر پیکی است. اما این دختر پیتزا را به مقصد خواهد رساند و همه می‌دانند عمو انزو نیازی ندارد به خاطر پیتزاهای بی‌ریخت، داغون یا سرد از کسی عذرخواهی کند. تلفن‌های معذرت خواهی فقط مربوط به پیتزاهایی هستند که دیر برسند. 

‌- هی! این را بگیر.

دست پوشیده شده در لباس سیاه پیک از پنجره ماشین بیرون آمده است. یک مستطیل سفید درخشان در نور کم فروغ حیاط پشتی می‌درخشد. یک کارت ویزیت. پیام‌رسان در نوسان بعدی، کارت را می‌قاپد. رویش نوشته:


    هیرو پروتاگونیست
    آخرین هکر آزاد و مستقل
    بهترین شمشیرباز جهان
    فعال در شرکت مرکزی جاسوسی
    متخصص در جاسوسی‌های نرم‌افزاری
    (موسیقی، فیلم و میکروکد)

در پشت کارت، نوشته‌ای مبهم است درباره شیوه تماس با او، یک شماره تلفن. یک شبکه ارتباطی و آدرسی در متاورس (پانویس: اصطلاح متاورس بازی‌ای کلامی با پیشوند متا بعلاوه یونیورس است که نویسنده برای اشاره به فضای مجازی‌ای که پیش‌بینی می‌کرده، استفاده کرده). 

دختر می‌گوید:

‌- اسم احمقانه‌ای است. 

و کارت را در یکی از چند صد جیب لباسش فرو می‌کند. 

هیرو می‌گوید:

‌- در عوض هیچ وقت فراموشش نمی‌کنی. 
‌- اگر تو یک هکر هستی ...
‌- چطور پیتزا تحویل می‌دهم؟
‌- دقیقا.
‌- چون یک هکر آزاد هستم. حالا هم یکی به تو بدهکار شدم.
‌- به من بگو وای.تی. 

و چند بار روی اسکیت پا می‌زند تا سرعتش را زیاد کند و مثل منجنیق از لبه استخر به بیرون پرتاب می‌شود. صدها چرخ‌ هوشمند اسکیت، خود را با زمینی که بر آن فرود می‌آیند وفق می‌دهند و وای.تی. مثل کره‌ای که روی تفلون داغ گذاشته شود، روی چمن‌ها سر می‌خورد. هیرو که از سی ثانیه قبل دیگر پیک نیست، از ماشین بیرون می‌آید، شمشیرهایش را از محفظه کنار در برمی‌دارد و آماده یک شب تعقیب و گریز برای خارج شدن از محوطه می‌شود. مرز ایالات آکوود فقط چند دقیقه آنطرف‌تر است. او نقشه محل را حفظ است و شیوه عمل پلیس‌های ناحیه را هم می‌داند چون خودش یکی از آن‌ها بوده. شانس پیروزی‌اش زیاد است.

کمی بالاتر، چراغ‌های خانه در حال روشن‌ شدن هستند. بچه‌های از پنجره اتاق خوابشان او را نگاه می‌کنند. یکی از بچه‌ها لباس خواب لیل را پوشیده و دیگری لباس نینجای کلک را. لباس‌ها یا ضدآتش هستند یا غیرسرطان‌زا، هر دو با هم امکان ندارد. پدر که در حال خارج شدن از در پشتی ساختمان است، دارد یک جلیقه ضد گلوله بر تن می‌کند. خانواده خوبی است، امن در خانه‌ای پر از نور. درست مثل خانواده‌ای که تا سی ثانیه قبل، هیرو عضوش بود.


# فصل سه

هیرو پروتاگونیست و ویتالی چرنوبیل، هم اتاقی‌ها، در اتاق وسیع ۷ متر در ۱۰ مترشان در شرکت نگهدارکالا در انگلوود کالیفرنیا، مشغول وقت‌گذرانی و استراحت هستند. کف اتاق بتونی است و دیوارهای مورب، اتاق آن‌ها را از اتاق کناری جدا می‌کند. یک در تاشوی فلزی که نقطه برتری این خانه به خانه‌های دیگر به حساب می‌آید، در شمال غربی قرار دارد و ساعت‌های بخصوصی از روز - مثل حالا - چند شعاع نور قرمزرنگ خورشید، از آن به درون می‌تابد. گاه گاه، یک ۷۷۷ یا یک سوخو/کواسکی ترابری مافوق صوت از جلوی خورشید رد می‌شود و شعاع قرمز رنگ را برای چند لحظه محو می‌کند. 

اما جاهای بدتری هم برای زندگی هست. جاهای خیلی بدتری در همین مجموعه نگهدارکالا وجود دارد. فقط همین واحدهای بزرگ هستند که در ورودی خودشان را دارند. بیشتر واحدها از درهای مشترکی استفاده می‌کنند و برای رسیدن به آن باید از راهروهای پیچ در پیچی گذشت که با بلوک‌های بزرگ سیمانی و بتونی ساخته شده‌اند. اینها حاشیه نشین‌هایی هستند ۵ در ۱۰ و ۱۰ در ۱۰ که اعضای یانوآما در آن‌ها لوبیای پخته می‌پزند و یک مشت برگ کوکا را روی آتشی که از بلیت‌های بخت‌آزمایی درست کرده‌اند، خشک می‌کنند. 

شایعه است که در روزگار قدیم، زمانی که مجموعه نگهدارکالا برای چیزی که طراحی شده بود استفاده می‌شد (یعنی گذاشتن مکان ارزانی برای نگهداری کالاهای اهالی کالیفرنیا)، بعضی شرکت‌ها با استفاده از مدارک جعلی اتاق‌های ۱۰ در ۱۰ را اجاره کرده و گالن‌های پر از مواد شیمیایی خطرناک را در آنجا گذاشته و دیگر به شرکت مراجعه نکرده بودند. مشکل این مواد شیمیایی از آن به بعد به گردن شرکت نگهدارکالا افتاده بود. این داستان این روزها سر زبان مهاجران و ساکنان نگهدارکالا بود، شاید برای دور نگه داشتن بچه‌هایشان از اتاق‌های قفل شده.

تا به حال کسی سعی نکرده وارد اتاق هیرو و ویتالی بشود، چون در اینجا چیزی برای دزدیدن نیست و در حال حاضر هم هیچ کدام آن‌ها موقعیتی ندارند که ارزش کشتن، دزدیده شدن یا بازجویی شدن را داشته باشند. هیرو دو شمشیر زیبای ژاپنی دارد، ولی مساله این است که آن‌ها همیشه همراهش هستند و کلا هم ایده تصاحب یک اسلحه خطرناک مثل شمشیر یک تناقض ذاتی دارد: برنده کسی است که دسته شمشیر را گرفته است و فعلا هم که شمشیر در دست هیرو است. هیرو یک کامپیوتر خوب هم دارد که هر وقت جایی می‌رود، همراهش می‌برد. ویتالی صاحب یک دسته کارت قرعه‌کشی «شانس در می‌زند» است و یک گیتار الکتریک و یک سردرد صبحگاهی. 

در این لحظه، ویتالی چرنوبیل روی یک کاناپه لم داده و هیرو هم روی یک میز کوتاه ژاپنی که در اصل پایه یک جعبه بزرگ بوده به سبک ژاپنی نشسته و در خود تمرکز کرده است.

آفتاب که غروب می‌کند، نور قرمز لامپ‌های بی‌شمار قرمزی که تابلوهای بزرگتری را ساخته‌اند و به لوگلو مشهورند، از درزهای در، به درون می‌تابند. 

هیرو پوستی تیره و کلفت دارد و موهایش دیگر آن سطحی که قبلا سرش را پوشانده بود را نمی‌پوشاند. ولی هنوز جوان است و نه کچل است و نه در حال کچل شدن؛ فقط پیشانیش کمی بلندتر شده. او چشمی‌هایی به چشم دارد که مثل یک عینک تا نیمه صورتش را پوشانده و روی دسته‌هایش، هدفون نصب شده است. این هدفون‌ها سیستم درون‌ساز ضد نویزی دارند که حتی صدای اوج گرفتن جت‌ها را هم تا سطح یک همهمه محو، کاهش می‌دهد. اما حتی با وجود این سیستم کاهش نویز پیشرفته، هربار که ویتالی چند نت را روی گیتار برقی می‌نوازد، گوش‌های هیرو درد می‌گیرد. 

چشمی‌ها، نوری مبهم را به درون چشم‌های هیرو می‌تابانند که پس از گذشتن از عدسی، تصویری از یک خیابان نورانی را به مغزش می‌رسانند که در دو انتها به سیاهی محض منتهی می‌شود. این خیابان واقعا وجود ندارد و تصویری کامپیوتری از محلی مجازی است.

زیر این چشمی‌ها، نمی‌شود چشم‌های هیرو را دید، اما آنقدر که از صورتش دیده می‌شود، نشان از نژادی شرقی دارد. مادرش کره‌ای بوده و نیمه شرقی‌ هیرو از او است. پدرش نژاد آفریقایی داشته و در تگزاس سرباز بوده است. البته موضوع مربوط به قبل از دورانی است که ارتش به بخش‌های جداگانه مثل سیستم دفاعی ژنرال جیم و موسسه امنیت ملی دریادار باب تقسیم شود. 

چهار چیز روی میز کوتاهی که هیرو روی آن نشسته به چشم می‌خورد: یک بطری آب جوی گران‌قیمت از منطقه پوگت ساند که بعید است هیرو بتواند پولش را پرداخته باشد، یک شمشیر بلند ژاپنی به اسم کاتانا و یک شمشیر کوتاه به نام واکیزاشی - این شمشیرها را پدر هیرو بعد از بمباران اتمی ژاپن در جنگ جهانی دوم، به غنیمت به خانه آورد - و یک کامپیوتر. 

کامپیوتر چیزی نیست جز یک جعبه سیاه رنگ. سیم برق ندارد ولی یک رشته پلاستیکی از کنار جعبه خارج شده و بعد از دور زدن پایه میز، از روی زمین به سمت سوکت فیبرنوری بالای سر ویتالی که در حال چرت زدن است، متصل شده است. در وسط این کابل پلاستیکی، یک فیبر نوری با قطری کمتر از موی انسان قرار دارد. این فیبر، دائما حجم زیادی از اطلاعات را بین کامپیوتر هیرو و بقیه جهان جابجا می‌کند. اگر قرار بود همین میزان از اطلاعات از طریق کاغذ به جایی منتقل شود، یک هواپیمای باری ۷۴۷ باید هر دو سه دقیقه یک‌بار به طور کامل پر از دفتر تلفن و دانشنامه می‌شد و به پرواز در می‌آمد. 

هیرو پول کامپیوتر را هم نمی‌توانست داده باشد، ولی به هرحال باید یک کامپیوتر خوب می‌داشت. این وسیله کارش است. او در دنیای هکرها، یک آدم مشهور ولی طرد شده است. این زندگی‌ای است که تا همین پنج سال قبل به نظرش خیلی رمانتیک می‌رسید، اما در نور بلوغ، می‌دید بیکاری و شکست خیلی هم رمانتیک نیست. تا چند هفته قبل، او هنوز به عنوان پیک شغلی داشت که می‌توانست از آن لذت ببرد، اما حالا همه چیز تمام شده است. از آن موقع تا به حال، او وقت بیشتری را برای شغل یدکی‌اش صرف کرده: جمع‌آوری کننده آزاد اطلاعات برای سی.آی.سی. یا همان شرکت اطلاعات مرکزی.

کار برای این شرکت ساده است. هیرو اطلاعات جمع می‌کند. از شایعه و فیلم تصویری و نوار صوتی گرفته تا بخشی از اطلاعات روی یک دیسک یا کپی یک کاغذ. حتی می‌شود جدیدترین لطیفه مربوط به یک اتفاق را هم جمع کرد. 

این اطلاعات به بانک اطلاعاتی سی.آی.سی. منتقل می‌شود که به خاطر اسم سابقش که کتابخانه کنگره بود، به اختصار کتابخانه نامیده می‌شود. به هرحال این روزها خیلی‌ها نمی‌دانند معنی کلمه کنگره چیست. 

البته معنی واژه کتابخانه هم مبهم شده است. قبلا این اسم به جایی گفته می‌شد که کلی کتاب قدیمی در آن باشند. بعد شروع کردند به گذاشتن فیلم‌های و نوارهای صوتی و مجلات در آن. بعد همه اطلاعات به داده‌های قابل خواندن برای ماشین یعنی صفر و یک، تبدیل شدند و همچنان که در طول زمان کتاب‌ها، مجلات و فیلم‌های بیشتری تولید شدند، اطلاعات بیشتر و بیشتری دیجیتال و ذخیره شد و ابزارهای جستجوی آن‌ها پیچیده‌ و پیچیده‌تر شد تا جایی که اصولا تفاوتی بین سازمان اطلاعات و کتابخانه کنگره باقی نماند. شانس یار بود که این اتفاق درست وقتی افتاد که دولت مرکزی در حال فروپاشیدن بود و در نتیجه کتابخانه و سازمان جاسوسی در هم ترکیب شدند و یک سهام عالی به بازار بورس عرضه شد. 

میلیون‌ها گردآورنده دیگر هم روزانه میلیون‌ها قطعه اطلاعاتی دیگر را به کتابخانه اضافه می‌کنند. مشتریان شرکت اطلاعاتی مرکزی که اکثرا شرکت‌های بزرگ و حتی کشورهای خارجی هستند، اطلاعات را می‌گردند و زیر و رو می‌کنند و اگر چیز به دردبخوری پیدا کردند که خواستند برش دارند، به سی.آی.سی. پول می‌دهند. اگر هیرو اطلاعات مورد تقاضا را به بانک اضافه کرده باشد، شرکت بخشی از پول را به او خواهد داد. 

یکسال قبل، هیرو یک چرک‌نویس دست اول از فیلم‌نامه‌ای را از سطل آشغال یکی از مشتریانش دزدید و به کتابخانه اضافه کرد. چندین شرکت فیلم‌سازی می‌خواستند این پیش‌نویس را ببینند و هیرو برای شش ماه تمام، خورد و خوابید. حالا کار سخت‌تر است. او یاد گرفته که ۹۹ درصد کل اطلاعاتی که به کتابخانه اضافه می‌شوند، حتی یک‌بار هم مورد استفاده کسی قرار نمی‌گیرد. 

مثال؟ بعد از اینکه یک پیام‌رسان به او در مورد ویتالی چرنوبیل اطلاعاتی داد، هیرو دو هفته را روی مفهوم جدیدی از موسیقی مطالعه کرد: خیزش موسیقی اوکراینی در لس آنجلس. او حجم زیادی اطلاعات، فیلم و موسیقی در این مورد به کتابخانه اضافه کرد، اما حتی یک مورد دسترسی به این اطلاعات هم ثبت نشد. نه از طرف ماموران امنیتی نه از طرف هنردوستان و نه حتی از طرف منتقدان.

سطح بالایی کامپیوتر مسطح است، البته به جز یک لنز برآمده ۳۶۰ درجه؛ یک گنبد شیشه‌ای زیبا. هرگاه که هیرو مشغول استفاده از کامپیوتر است، این لنز از کامپیوتر بیرون می‌آید و با یک صدای کلیک فعال می‌شود. انعکاس لولگوی ساختمان همسایه در این لنز به نظر هیرو، تحریک کننده می‌آید. شاید بخشی به این دلیل که هفته‌ها است با زنی نبوده اما خاطرات پدرش هم در این امر بی‌تاثیر نیست. پدر هیرو که سال‌ها در ژاپن خدمت کرده،‌ عاشق لنز و دوربین بود. او همیشه از سفرهایش لنز سوغات می‌آورد. لنزهایی که در چندین لایه محافظ پیچیده شده بودند و هیرو از باز کردن لایه‌ها و بیرون آوردن لنز لذت می‌برد. چرم‌های سیاه، نایلون، زیپ و بندهای مختلف. وقتی که بالاخره لنز آشکار می‌شد،‌ اوج قدرت و اوج ضربه‌پذیری به هم می‌آمیخت. این ترکیب باعث می‌شد هیرو هم احساس برهنگی کند و هم احساس ضعف و هم احساس قدرت. 

لنز می‌تواند نیمی از جهان را ببیند - نیمه‌ای که بالای سطح کامپیوتر قرار دارد و شامل بخش مهمی از هیرو می‌شود. لنز می‌تواند تشخیص بدهد که هیرو کجا نشسته و به کدام سمت نگاه می‌کند. 

در درون کامپیوتر سه لیزر وجود دارد. یکی قرمز، یکی سبز و یکی آبی. آن‌ها به قدر کافی قدرتمند هستند تا بتوانند با هم ترکیب شوند، ولی آنقدر انرژی ندارند که به چشم صدمه بزنند یا مغز را بسوزانند. همانطور که هر کسی در مدرسه یاد می‌گیرد، با ترکیب نسبت‌های مختلف از این سه رنگ، می‌شود هر رنگ دیگری که چشم هیرو توانایی دیدنش را داشته باشد خلق کرد. 

به این شیوه، یک شعاع باریک نور می‌تواند از لنز کامپیوتر خارج شود و با استفاده از آینه‌های درون لنز، روی چشمی هیرو تابانده شود. درست‌ همانطور که یک شعاع نور، روی شیشه تلویزون‌های لامپی قدیم، تابانده می‌شد. نتیجه، نقش بستن تصویری واقعی روی چشمی هیرو است. 

با انداختن تصویری کمی متفاوت در جلوی هر چشم، تصویر حالت سه بعدی پیدا می‌کند. با هفتاد و دوبار تغییر کردن هر تصویر در هر ثانیه، حرکتی نرم به وجود می‌آید. با داشتن دو هزار نقطه در برابر هر چشم، دقت تصویر به حداکثر دقت قابل تشخیص برای چشم تبدیل می‌شود و با رسیدن صدای استریو از طریق گوشی‌ها به هر گوش، تشخیص واقعیت و مجاز، سخت‌تر می‌شود. 

در واقع هیرو اینجا نیست. او در دنیایی که کامپیوتر با تاباندن نور و تولید صدا خلق کرده حضور دارد. در زبان غیررسمی، این دنیا را متاورس می‌نامند. هیرو کلی از وقتش را در متاورس می‌گذراند چون به هرحال از اتاق‌های کالانگهدار بهتر است. 

هیرو به خیابان نزدیک می‌شود. اسم خیابان برادوی است. اگر کسی به خوبی نگاه کند، تصویر مینیاتوری و معکوس این خیابان، روی چشمی‌های هیرو قابل دیدن است. با اینکه این خیابان وجود خارجی ندارد، اما میلیون‌ها نفر در آن راه می‌روند. 

ابعاد خیابان توسط گروه پروتکل‌ چندرسانه‌ای جهانی مشخص شده است، این گروه کامپیوتری زیرمجموعه موسسه ماشین‌های کامپیوتری است و بعد از جر و بحث‌های طولانی این ابعاد را برای برادوی تعیین کرده است. این خیابان تمام طول ناحیه استوایی یک کره سیاه را با شعاعی کمی بیشتر از ده هزار کیلومتر می‌پوشاند. یعنی این خیابان دقیقا ۶۵۵۳۶ کیلومتر طول دارد که از کره زمین بزرگترش می‌کند. 

عدد ۶۵۵۳۶ برای هر کسی به جز هکرها یک عدد نامربوط است، اما برای یک هکر، این عدد از تاریخ تولد مادرش هم واضح‌تر است: دو به توان شانزده. و البته خود شانزده هم ۲ به توان ۴ است و ۴ هم ۲ به توان ۲. ۶۵۵۳۶ به همراه ۲۵۶ و ۳۲۷۶۸ و ۲۱۴۷۴۸۳۶۴۸ همه عددهای مقدسی هستند که جهان هکرها را می‌سازند. در این میان ۲ از همه مهمتر است چون زیربنای بقیه عددها و نشان دهنده تعداد رقم‌هایی است که یک کامپیوتر باینری درک می‌کند. یکی از رقم‌ها صفر است و دیگری ۱. هر عددی که از این به توان رساندن بت‌انگارانه ۲ به دیگر عددها ایجاد شود، به راحتی برای یک هکر قابل شناسایی خواهد بود. 

خیابان هم مثل هر جای دیگری در واقعیت، دستخوش توسعه است. توسعه دهندگان می‌توانند خیابان‌های خود را که از خیابان اصلی منشعب می‌شوند، بسازند. آن‌ها می‌توانند ساختمان، پارک و تابلو بسازند و همچنین چیزهای دیگری را که در واقعیت ممکن نیستند. مثلا نوری یکنواخت که از بالا به تمام سطح یک بیابان تابیده می‌شود، مناطقی که قواعد سه بعدی مکان و زمان بر آن‌ها صادق نیستند و مناطقی برای نبرد آزاد که مردم می‌توانند در آن به هم حمله کنند و همدیگر را بکشند. 

تنها تفاوت این است که از آنجایی که خیابان واقعا وجود ندارد و یک مخلوق کامپیوتری است که منطبق با یک پروتکل کاغذی ساخته شده، هیچکدام از این موارد نیازی به اجرای فیزیکی ندارد. آن‌ها قطعات نرم‌افزاریی هستند که توسط شبکه‌های فیبر نوری، در اختیار استفاده کنندگان قرار می‌گیرند. وقتی هیرو وارد متاورس می‌شود و به خیابان‌ها و تابلوهای الکتریکی نگاه می‌کند که تا افق ادامه پیدا کرده‌اند، در عمل به بازنمایی گرافیکی اطلاعات تصویری یک رابط کاربری نگاه می‌کند که بخش بخش آن توسط شرکت‌های بزرگ یا افراد علاقمند نوشته شده‌ است. آن‌ها برای قراردادن این نرم‌افزارها در خیابان، باید از گروه پروتکل چندرسانه‌ای جهانی مجوز دریافت کنند، جای خاصی در خیابان را اجاره کنند، منطقه را به خود اختصاص دهند و حتی گاهی لازم می‌شود رشوه‌ای هم پرداخت شود. پول دریافت شده، به صندوق گروه سرازیر می‌شود تا خرج توسعه بیشتر ماشین آلات و ممکن کردن ادامه بقای خیابان شود. 

خانه هیرو، در ناحیه مجاور یکی از شلوغ‌ترین قسمت‌های خیابان است. بر اساس استانداردهای خیابان، این ناحیه بسیار قدیمی به حساب می‌آید. ده سال قبل و در دورانی که خیابان به تازگی راه افتاده بود، هیرو و چند تن از دوستانش پول‌هایشان را روی هم گذاشتند و با خرید یک مجوز توسعه، بخشی از آن را به یک ناحیه هکر نشین تبدیل کردند. آن زمان، اینکار به معنی نوشتن کد برای ایجاد نور در اطراف خیابان بود. هرچه باشد خیابان تازه داشت تبدیل به یک کمربند نورانی در اطراف یک کره سیاه می‌شد. 

از آن زمان تا به حال،‌ ناحیه هکرها فرق زیادی نکرده بود، ولی خیابان کاملا متحول شده بود. مشارکت زودهنگام آن‌ها در متاورس باعث شده بود که در جای خوبی از خیابان ساکن باشند و حتی بعضی از آن‌ها با ادامه برنامه‌نویسی، پولدار هم شده بودند. 

به همین دلیل است که هیرو، خانه‌ای بزرگ و زیبا در متاورس دارد اما در واقعیت باید یک اتاق ۲۰ در ۳۰ را با یک نفر دیگر شریک باشد. به هرحال وضعیت زندگی معمولا در دو دنیا، مشابه نیست.

آسمان و زمین هر دو سیاهند. مثل نمایشگر کامپیوتری که چیزی در آن ترسیم نشده باشد. در متاورس، همیشه شب است و خیابان همیشه روشن و پر زرق و برق؛ مثل لاس وگاسی که از شر فیزیک و پول خلاص شده باشد. همسایه‌های هیرو همه هکر هستند و به همین دلیل خانه‌های آن منطقه زیباست. حتی بعضی‌ها خانه‌های مدرن یا خانه‌های ویکتوریایی را شبیه‌سازی کرده‌اند. 

در بخش، دیدن خیابان شوکه کننده است. ساختمان‌ها بلندند و هیچ شباهتی به خیابان‌های اطراف ندارند. اینجا توسعه یافته‌ترین بخش خیابان است. اگر چند کیلومتر به چپ یا راست بروید، سطح توسعه شدیدا افت می‌کند و حتی می‌شود گفت که به صفر می‌رسد. 

در جهان واقعی، کره زمین یا واقعیت، در هر لحظه چیزی بین شش تا ده میلیارد نفر آدم وجود دارد که اکثرا مشغول کارهای طاقت‌فرسا یا پر و خالی کردن اسلحه‌هایشان هستند. شاید یک میلیارد نفر از آن‌ها پول کافی برای تصاحب یک کامپیوتر را داشته باشند. پول این جمعیت بیشتر از کل پول بقیه آدم‌های دنیا است. شاید یک چهارم این یک میلیاد نفر زحمت خرید یک کامپیوتر را به خود داده‌اند و احتمالا فقط یک چهارم آن‌ها کامپیوتری آنقدر قوی دارند که بتواند جوابگوی پروتکل خیابان باشد. به عبارتی حدود شصت میلیون نفر هستند که ممکن است وارد خیابان شوند. می‌شود گفت که برابر همین تعداد هم به رغم ناتوانی در خرید کامپیوتر مناسب،‌ از طریق ماشین‌های عمومی یا ماشین‌های مدرسه یا محل کار وارد خیابان می‌شوند. به راحتی می‌شود حساب کرد که جمعیت خیابان در هر لحظه از جمعیت نیویورک سیتی، بیشتر است. 

به همین دلیل است که این منطقه لعنتی اینقدر توسعه پیدا کرده است. یک تابلو در خیابان نصب کنید و صدها میلیون بار توسط پولدارترین،‌ به‌روزترین و پر ارتباط‌ترین افراد کره زمین دیده خواهد شد. 

این منطقه تقریبا صد کیلومتر طول دارد و حمل و نقل در آن توسط یک مونوریل انجام می‌شود. مونوریل یک نرم‌افزار رایگان و قابل استفاده عمومی است که اجازه می‌دهد آدم‌ها به سهولت و سرعت، در این منطقه جابجا شوند. خیلی از آدم‌ها سوار آن می‌شوند و این صد کیلومتر را جلو و عقب می‌روند و به منظره‌ نگاه می‌کنند. ده سال قبل که هیرو برای اولین بار این جهان را دید، مونوریل هنوز نوشته نشده بود و هیرو و رفقایش مجبور بودند برای رفت و آمد نرم‌افزار موتور و ماشین را شخصا بنویسند. آن‌ها نرم‌افزارهایشان را می‌آوردند و در فضای سیاه بالای خیابان، با هم مسابقه می‌دادند. 

# فصل چهار

وای.تی. این شانس را داشت که در ساعت‌های غیرمجاز شب، مناظر ساختمان و حیاط‌های منطقه بوربکلاو را نگاه کند، البته همیشه از روی اسکیت‌بورد. منظره این منطقه برون‌شهری به طرز شگرفی زیبا بود، البته برای کسی که بتواند به آن نگاه کند.
دوباره روی چرخ‌ها است و سوار بر چرخ‌های هوشمند رادیکس مارک ۴، حیاط‌ها را می‌گردد. او بعد از دیدن تبلیغ زیر در مجله ترشر (پانویس: Trasher) اسکیتش را به این چرخ‌ها مجهز کرده:

    گوشت چرخ کرده
    --------------

    
    گوشت چرخ کرده چیزی است که اگر سوار چرخ‌های ثابت ابله‌تان باشید و با با ریل راه آهن، ماشین روبرویی، عابر پیاده، توده برف، خرگوش، لوله اگزور، میل‌لنگ زنگ زده و هر مشابه برخورد کنید، به آن تبدیل خواهید شد.
    
    اگر فکر می‌کنید احتمال این برخورد کم است بدانید که همه این اشیاء در طول یک و نیم کیلومتر جاده نیوجرسی دیده شده‌ و مغز هر اسکیت‌سواری که بیشتر از دو بار در روز روی چرخ‌های قدیمی از این مسیر عبور کرده، روی زمین پخش شده است.
    
    به حرف قدیمی‌ها که می‌گویند از روی هر مانعی می‌شود پرید گوش نکنید. پیام رسان‌های حرفه‌ای می‌دانند که اگر برای تفریح یا درآمد به یک خودروی سریع نیزه بیاندازند، زمان واکنش در برابر مانع به کمتر از یک دهم ثانیه کاهش می‌یابد.
    
    یک دست چرخ هوشمند رادیکس مارک ۴ بخرید. از جراحی کل صورت ارزان‌تر است و هیجان بیشتری هم دارد. این چرخ‌ها با سونار، فاصله‌یاب لیزری و راداری با موج میلیمتری، پیش از اینکه حتی مانع را ببینید، آن را آنالیز خواهد داد.
    
    له نشوید! همین امروز اسکیت خود را ارتقاء دهید.


این حرف‌ها جذاب بودند و وای.تی. چرخ‌ها را خرید. هر چرخ مجموعه‌ای از پره‌های مستحکم است و هر پره می‌تواند در پنج سطح، به شکل تلسکوپی به داخل جمع شود. در انتهای این پره‌ها، تسمه‌ای قرار دارد که با گذشتن از روی هر پره، تشکیل یک چرخ گردان بزرگ را می‌دهد. این تسمه گردان با تغییر طول پره‌های تلسکوپی، خود را با موانع روی جاده وفق می‌دهد و گذشتن از روی یک قلوه سنگ یا حتی ریل راه آهن نه فقط مشکلی ندارد که حتی کوچکترین ضربه یا لرزشی را به اسکیت سوار منتقل نمی‌کند. تبلیغ واقعی است: کسی بدون این چرخ‌های هوشمند نمی‌تواند یک حرفه‌ای باشد.


همه می‌دانند که به موقع رساندن پیتزا، موضوع واقعا مهمی است. پیام‌رسان از چمن‌هایی که شبنم رویشان نشسته به سمت خیابان خیز برمی‌دارد و بدون هیچ تکان اضافی، به وسط خیابان می‌پرد. لرزه‌گیرهای چرخ، در کسری از ثانیه وضعیت او را ثابت می‌کنند و او همان‌طور که از خیابان هومدال میوز پایین می‌رود، به دنبال یک قربانی می‌گردد. یک ماشین سیاه با چراغ‌هایی آزاردهنده در جهت مخالف پیش می‌آید، هدفش احتمالا هیرو پروتاگونیست بیچاره است. چشمی‌ دید در شب مارک شوالیه رادیکس هر حرکتی در جاده را برایش درخشان می‌کند و مردمک چشم‌های پیام‌رسان که کاملا باز شده‌، مترصد شکار هر جنبده‌ای هستند. چشمی‌ دید در شب، علاوه بر تقویت اشیاء متحرک، نورهای شدید را هم تضعیف می‌کند تا مردمک چشم، بدون نگرانی تا جایی که می‌تواند باز شود.

نیم بلوک آنطرف‌تر و در یک خیابان فرعی، یک قوطی حلبی هر چهار سیلندرش را برای سریع رفتن به تقلا واداشته است. ماشین از اینجایی که وای.تی. قراردارد به خوبی دیده می‌شود. او از صدای ماشین، تشخیص می‌دهد که دنده را به دنده سریعتری، عوض کرده. همین حالا هم، یک متر از سیم نیزه باز شده و دختر، سر فلزی نیزه را با سرعت دور سرش می‌چرخاند. در واقع نیازی به اینقدر سریع گرداندن نیست ولی صدای سیم که هوا را می‌شکافد، به نظر وای.تی. هیجان‌انگیز است. آویزان شدن به یکی از قوطی حلبی‌ها سخت‌تر از آنی است که غیرحرفه‌ای‌ها فکر می‌کنند. بدنه این ماشین‌ها از آهن نیست و در نتیجه نیزه می‌تواند فقط به جاهای قاب دور ماشین بچسبد که از ترکیب نیکل و آهن ساخته شده. البته نوع جدیدی از نیزه در بازار هست به اسم مکانیزه که می‌تواند به هر چیز فلزی بچسبد ولی وای.تی. این یکی را نخریده چون تحت نشان تجاری شرکت رقیب فروخته می‌شود.

او روش پرتاب افقی را انتخاب می‌کند. همان‌طور که از نامش برمی‌آید، در این روش نیزه تقریبا از سطح زمین و به شکل افقی پرتاب می‌شود و بعد از گذشتن از طول خیابان، به قسمت پایین خودرو برخورد می‌کند. برخورد نیزه با این جسم مسخره درهم و برهم تشکیل شده از حلبی و تزیینات و رنگ و بازاریابی که به آن مینی‌ون خانوادگی می‌گویند،‌ بی نقص است.

عکس‌العمل سریع است و کاملا بنا بر استاندارد. ون می‌خواهد خودش را از شر مزاحم خلاص کند.  جعبه حلبی، مثل گاوی که بخواهد خودش را از شر نیزه گاوباز رها کند، به جلو می‌پرد. مشخص است که مادر پشت فرمان نیست. راننده فرزند جوان خانواده است. نوجوانی که مثل هر نوجوان دیگر این منطقه، از چهارده‌سالگی هر هفته در رختکن دبیرستان به رگ‌هایش تستسترون تزریق کرده است و حالا تبدیل شده به یک لندهور خنگ کاملا قابل پیش‌بینی.

راننده بدون منطق گاز می‌دهد و کاملا مشخص است که عضلاتش درست از مغزش فرمان نمی‌برند. فرمان که روکش چرمی دارد، بوی کرم دست مادرش را می‌دهد و این او را دیوانه می‌کند. جعبه حلبی جلو می‌پرد و کند می‌شود، جلو می‌پرد و کند می‌شود چون راننده مدام پدال گاز را فشار می‌دهد و وقتی می‌بیند اثر ندارد رهایش می‌کند. پسر انتظار دارد که پدال گاز هم مثل عضلاتش آنقدر قوی باشد که نداند باید با قدرتش چکار کند. اما اینطور نیست. راننده دگمه «قدرت» را فشار می‌دهد و دگمه دیگری که رویش نوشته شده «صرفه‌جویی» بیرون می‌پرد. مثل مفهوم «یای انحصاری» در واحد مدار منطقی دبیرستان. موتور کوچک ون، دنده‌اش را پایین‌تر می‌آورد تا به راننده احساس قدرت دست بدهد. پسر پایش را روی پدال گذاشته و تا آخر فشار می‌دهد و حین پایین رفتن از خیابان کاتیج هیت، سرعت جعبه حلبی به صد کیلومتر می‌رسد.

چیزی نمانده به تقاطع خیابان بلوود ولی برسند که راننده، یک شیر آتش‌نشانی می‌بیند. شیرهای آتش‌نشانی تی.ام. خیلی زیادند چرا که به قیمت ساختمان‌ها اضافه می‌کنند. اینها مثل آن شیرهای قدیمی نیستند که خپل بودند و اسم یک شرکت آهن‌سازی دوران صنعتی رویشان چاپ شده بود. این شیرها، زیبا هستند و درخشان و هر هفته - سه شنبه‌ها - توسط روبات‌های نظافت‌گر، پاک می‌شوند. این قطعات زیبا،‌ از آسفالت بیرون آمده‌اند تا به آتش‌نشانان احتمالی، سه گزینه را برای متصل کردن شلنگ‌ها بدهند. این شیرها توسط همان زیبایی‌شناسانی که خانه‌های دایناویکتورین را طراحی‌کرده‌اند و روی همان صفحات نمایشگر،‌ طراحی شده‌اند. همین آدم‌ها صندوق‌های پست و سنگ‌فرش‌ بعضی خیابان‌های شهر را هم ساخته‌اند. هرچند که طراحان این‌ها را روی صفحه کامپیوترهای مدرن کشیده‌اند، اما نگاهشان به چیزهای زیبایی بوده که در گذشته وجود داشته‌ و این روزها فراموش شده‌اند.


این پیام‌رسان لعنتی قرار است به یکی از این شیرها گره بخورد و بمیرد. این چیزی است که پسر اشباع شده از تستسترون می‌خواهد. این چیزی است که چند وقت پیش در تلویزیون دیده. تلویزیونی که هیچ وقت دروغ نمی‌گوید. چند بار هم این مانور را در ذهنش تمرین کرده است. برنامه این است که تا جایی که می‌شود گاز بدهد و سر پیچ، فرمان را بچرخاند، ترمز دستی را بکشد، دنده را معکوس کند و بعد از صاف کردن فرمان، دوباره گاز بدهد. با این کار پشت ون ناگهان خواهد پیچید و پیام‌رسان مزاحم مثل یک شلاق در انتهای کابل غیرقابل پاره شدن،‌ به سمت شیر آتش‌نشانی پرتاب خواهد شد. در نهایت، پسر نوجوان پیروز ماجرا خواهد بود و به سمت بالیوود ولی خواهد راند و به دنیای مردان گام خواهد گذاشت و خواهد توانست بدون دردسر، فیلم «جنگجویان کرجی ۵: جنگ آخر» را که مدت‌هاست موعدش گذشته است،‌ به ویدئو کلوپ ببرد و روی میز بکوبد.

وای.تی. از هیچ کدام از اینها مطمئن نیست، اما اکثر آن‌ها را حدس می‌زند. هیچکدام اینها واقعی نیست بلکه بازسازی ذهنی وای.تی. از وضعیت روانی درون جعبه حلبی است. او از یک کیلومتر قبل، جای شیرآتش‌نشانی را می‌داند. دست پسر را هم دیده است که به سمت ترمز دستی دراز شده. کاملا واضح. پیام‌رسان برای بچه و خانواده‌اش تاسف می‌خورد. پسر فرمان را می‌چرخاند و ترمز را می‌کشد. ون شروع به چرخش می‌کند و رد لاستیک‌هایش روی زمین می‌افتد. وای.تی. دکمه جمع شدن کابل را می‌زند و از چرخش ماشین به نفع خود استفاده می‌کند. حالا کابل در حال جمع شدن است و وای‌تی بر خلاف ون در حال چرخش، مستقیم به جلو پرتاب می‌شود و در دقیقه بیشتر از یک و نیم کیلومتر سرعت می‌گیرد و به سمت تابلوی بلیوود ولی پیش می‌رود. حین گذشتن از کنار ون، دگمه قطع کننده میدان مغناطیسی فشرده می‌شود و سر پرتابه، از ماشین جدا شده و با دسته‌اش یکی می‌شود. پیام‌رسان با سرعت از کنار ون می‌گذرد و پشت سرش، صدای تصادف شدیدی بلند می‌شود. او که می‌گذرد، ون به یک تابوت دسته جمعی تبدیل شده است.

او با خم کردن سر، از زیر علامت ایست بازرسی رد می‌شود و وسط اتوبان شیرجه می‌زند. از بین دو بی.ام.و. رد می‌شود که کنار هم در حال حرکتند و حرکتی که در تبلیغات اخیر بی.ام.و. نمایش داده می‌شود را با ماشینشان تکرار می‌کنند تا مطمئن باشند که سرشان کلاه نرفته. وای.تی. نیازی به تلاش زیاد ندارد و استحکام چرخ‌های هوشمندش به او کمک می‌کند تا قبل از کم شدن سرعت اسکیت، نیزه مغناطیسی را به خودرویی که به نظر مناسب می‌رسد، وصل کند.

راننده همان‌طور که از او انتظار می‌رود، اصولا توجهی به پیام‌رسان مزاحم نمی‌کند و به سرعت پیش‌ می‌راند و وای‌.تی. را به دروازه‌های محله ستون‌های سفید می‌رساند. این یکی از محله‌های ستون‌های سفید است. یک بخش خیلی جنوبی و سنتی و یکی از بلوارهای آپارتاید. یک تابلوی پر از زرق و برق جلوی بولوار اعلام می‌کند: منطقه سفیدپوست‌نشین. غیرسفید‌پوست‌ها باید مجوز ورود بگیرند.

او ویزای ستون‌های سفید را دارد. او ویزای همه جا را دارد. یک بارکد کوچک که روی سینه‌اش نصب شده. یک نور لیزری بارکد را می‌خواند و چند لحظه قبل از رسیدن او به محله، دروازه باز می‌شود. یکی از آن دروازه‌های قدیمی فلزی که البته به دلیل اینکه ساکنین ستون‌های سفید نمی‌خواهند هر روز کلی منتظر باز شدنش بمانند، به یک سیستم سریع الکترونیکی مجهز شده تا در کمتر از یک ثانیه باز و بسته شود.

وای.تی. از بلوار سه خطه‌ای که به سبک سال‌های پیش از جنگ داخلی آمریکا درست شده به سرعت بالا می‌رود. هنوز هیجان و سرعت دارد و هنوز مشغول مصرف سوختی است که در باک ون خانوادگی آن پسر پر از تستسترون پر شده بود. جهان پر از نیرو و انرژی است و آدم فقط با قرض گرفتن بخش کوچکی از آن می‌تواند به جاهای دوری برسد.

چراغ‌های روی جعبه پیتزا ۲۹ دقیقه و ۳۲ ثانیه را نشان می‌دهند و مردی که آن را سفارش داده - آقای پاجلی - به همراه همه همسایه‌ها - قوم پینکهارت و رانداس - در جلو ساختمانشان جمع شده‌اند و آماده یک جشن حسابی هستند؛ انگار که برنده جایزه لاتاری شده‌اند. از جلوی حیاط آن‌ها، تا انتهای خیابان اوهو دیده می‌شود و خوشبختانه هیچ چیزی که شبیه به ماشین تحویل پیتزای کوسانوسترا باشد در آن دیده نمی‌شود. البته بعضی‌ها علاقمند هستند ببینند این پیام‌رسان که در زیر بلغش یک جعبه مربعی شکل دارد برای چه کسی چه چیزی آورده. شاید یک تبلیغ اختصاصی باشد و شاید یک سفارش خرید از طرف... اما...

پاجلی‌ها، پینکهارت‌ها و رانداس‌ها با فک‌های افتاده به وای.تی. خیره می‌شوند. او سرعت کافی دارد که از روی نرده به داخل بپرد و همین کار را هم می‌کند و کنار آقای پاجلی و خانم پاجلی و ماشین حلبی‌شان، ترمز می‌کند و از اسکیت پیاده می‌شود. چرخ‌ها که متوجه پیاده شدن او شده‌اند، پره‌هایشان را جمع می‌کنند و اسکیت را روی زمین می‌خوابانند تا به عقب یا جلو لیز نخورد. نوری کور کننده از بالا به آن‌ها می‌تابد. دید در شب پیشرفته وای.تی. جلوی کور شدن موقت‌اش را می‌گیرد، اما مشتری‌ها که چیزی نمی‌بینند، زیر فشار نور به سمت زمین خم می‌شوند. مردها ساعدهای پشمالویشان را جلوی چشم‌هایشان می‌گیرند و سعی می‌کنند با نگاه کردن از کنار آرنج، منبع نور را پیدا کنند و در این بین، سر همدیگر فریاد می‌کشند. وای.تی. با کمک عینک دید در شب، عدد ۲۹:۵۴ را روی بدنه پیتزا می‌خواند و با انداختن پیتزا در دستان خانم آقای پاجلی، که روی زمین نشسته، آن را ثابت می‌کند.

نور ناپدید می‌شود.

دیگران هنوز کور هستند اما وای.تی. در نور مادون قرمز هلیکوپتر دو ملخه بی‌صدایی را می‌بیند که ده متر بالاتر از خانه در حال پرواز است. این هلیکوپتر، خبری نیست چون هلیکوپترهای خبری قدیمی هستند و پر صدا و تازه دارد سر و کله‌شان از انتهای افق پیدا می‌شود. آن‌ها انتظار دارند که خبر امشبشان،‌ دیر رسیدن یک پیتزا باشد و تصاویری از عمو انزوی عصبانی و اینکه در لحظه دیر رسیدن پیتزا،‌ مشغول چه کاری بوده است.

این خبر امشب از تلویزیون پخش نخواهد شد. وای.تی. هنوز رد مادون قرمز موتورهای هلیکوپتر سیاه را می‌بیند که در فاصله‌ای بسیار دورتر، متوقف شده است. این هلیکوپتر مافیا است که برای فیلم‌برداری از صحنه آنجا بوده تا اگر آقای پاجلی در صورت به موقع رسیدن پیتزا، در جایی مثل سیستم قضایی قاضی باب،‌ ادعای دیرکرد و درخواست یک پیتزای رایگان از سوی مافیا را کرد،‌ فیلم مورد نیاز را برای رد ادعا در دست داشته باشند.

یک چیز دیگر. امشب هوا پر از گرد و خاک است. چند مگاتن غبار که احتمالا از فرسکو بلند شده همه جا را گرفته. این گرد و غبار باعث شده لیزری که از هلیکوپتر بیرون آمده و به سینه وای.تی. می‌تابد در هوا به شکل میلیون‌ها ذره غبار قرمزرنگ که در یک خط به صف شده‌اند،‌ قابل دیدن باشد. لیزر به سرعت در حال حرکت است و به نظر می‌رسد کل بالاتنه وای.تی. را اسکن می‌کند.

کل جریان بیشتر از نیم‌ثانیه طول نمی‌کشد. آن‌ها مشغول اسکن‌ کل بارکدهای نصب شده به لباس وای.تی. هستند و قدم به قدم کشف می‌کنند که او کیست. حالا مافیا همه چیز را درباره وای.تی. می‌داند. آن‌‌ها می‌دانند که کیست،‌ کجا زندگی می‌کند، چکاره است، چشمش چه رنگی است، کارت اعتباری‌اش چه وضعیتی دارد و حتی پدر و مادر و اجداد و گروه خونی‌اش هم به بانک مافیا اضافه شده است.

کارشان که تمام می‌شود، فاصله را بیشتر می‌کنند و در آسمان تیره گم می‌شوند. آقای پاجلی لطیفه‌ای در این مورد که کم مانده بود همه‌شان خوشبخت شوند، می‌گوید و دیگران می‌خندند اما وای.تی. بقیه حرف‌ها را که زیر صدای سهمگین چندین هلیکوپتر خبری دفن شده‌اند نمی‌شنود. بعد هم فلاش‌ها و دیدن همه حشراتی که در هوای شب، زیر نور شدید می‌درخشند. یکی از حشرات روی بازوی او نشسته ولی وای‌.تی. با آن کاری ندارد. هلیکوپترها، نورشان را روی جعبه پیتزا و لوگوی پیتزا کوسانوسترا و عدد روی آن انداخته‌اند و فیلم می‌گیرند.

حوصله وای.تی. سر رفته است. روی اسکیتش می‌رود و پره‌های چرخ باز می‌شوند و دوباره چرخ‌ها وضعیت دایره‌ای به خود می‌گیرند. او ماشین‌های جلو پارکینگ را دور می‌زند و به آرامی داخل خیابان جلوی حیاط می‌شود. یکی از نورها، او را دنبال می‌کند و احتمالا از خروجش فیلم می‌گیرد. فیلم‌برداری ارزان است و هیچ کس نمی‌داند چه موقعی ممکن است به چه فیلمی نیاز باشد، پس اکثر آدم‌ها ترجیح می‌دهند از هر چیز ممکن فیلم بگیرند.

آدم‌ها به این شیوه پول درمی‌آورند، با وارد شدن در صنعت اطلاعات. آدم‌هایی مثل هیرو پروتاگونیست. آن‌ها یا اطلاعات خاصی دارند یا با دوربین راه می‌روند و هر چیزی را که دیدند ضبط می‌کنند. این اطلاعات بعدا در کتابخانه آپلود می‌شوند و اگر کسی بخواهد چیزی را بداند یا فیلمی را ببینند،‌ به کتابخانه پول می‌دهد و یک کپی از اطلاعات را برمی‌دارد یا اگر لازم بداند،‌ پول بسیار بیشتری می‌دهد و انحصار آن قطعه اطلاعاتی را مال خوش می‌کند. شاید عجیب باشد اما وای.تی. از این منطق خوشش می‌آید. معمولا اطلاعات یک پیام‌رسان برای شرکت اطلاعات مرکزی ارزشی ندارد ولی حالا که هیرو با شرکت کار می‌کند،‌ بد نیست وای.تی. با هیرو معامله‌ای بکند. به هرحال چیزهای جذابی هست که وای.تی. از آن‌ها اطلاع دارد.

ضمن اینکه حالا مافیا یکی به وای.تی. بدهکار است.

# فصل پنج

هیرو که در حال نزدیک شدن به خیابان است، یک زوج نوجوان را می‌بیند که احتمالا از کامپیوتر پدر و مادرشان برای قدم و گپ زدن با همدیگر به متاورس آمده‌اند. آن‌ها در حال بیرون رفتن از درگاه صفر هستند که درگاه اصلی محله و ایستگاه مونوریل است.

مشخص است که او آدم‌هایی واقعی را ندیده است. این تصاویر،‌ بازنمایی اطلاعاتی هستند که کامپیوترش از کابل نوری دریافت کرده. آدم‌ها، کدهایی نرم‌افزاری هستند به نام آواتار (پانویس: این رمان اولین کتابی است که کاربرد اصطلاح آواتار به معنای فعلی را مصطلح کرده. آواتارها بازنمایی افراد در محیط‌های واقعیت مجازی هستند). بدن‌هایی صوتی تصویری که افراد برای تراکنش با یکدیگر در متاورس استفاده می‌کنند. آواتار هیرو هم حالا در خیابان است و اگر آن زوج به سمتش نگاه کنند، او را خواهند دید. درست همان‌طور که هیرو آن‌ها را می‌بیند. آن‌ها حتی می‌توانند با هم شروع به صحبت کنند: هیرو از نگهدارکالا در لس‌آنجلس و آن دو نفر احتمالا پشت لپ‌تاپ‌هایشان روی کاناپه‌هایی در اتاق خواب‌هایی در شاید در شیکاگو. اما آن‌ها احتمالا همانقدر در متاورس با هم حرف خواهند زد که در واقعیت. آ‌ن‌ها بچه‌های خوب و سر به راهی هستند و احتمالا علاقه‌ای به حرف زدن با یک آدم دورگه تنها که به آواتار شخصی‌ شده‌اش دو شمشیر آویزان است، ندارند. 

آواتار شما می‌تواند هر جوری که دوست دارید باشد. البته محدود به توانایی‌هایتان. اگر زشت هستید، می‌توانید یک آواتار زیبا داشته باشید. حتی اگر تازه از تخت بیرون آمده‌اید، آواتار شما می‌تواند لباس‌های مرتب و آرایش کامل داشته باشد. تا وقتی در متاورس هستید، می‌توانید قیافه یک گوریل یا اژدها یا آلت عظیم را انتخاب کنید. پنج دقیقه در خیابان راه بروید و همه اینها را خواهید دید. 

آواتار هیرو، مثل هیرو است با این اختلاف که مستقل از اینکه هیرو در واقعیت چه پوشیده باشد،‌ آواتارش یک کیمونوی سیاه چرمی به تن دارد. اکثر هکرها اهل آواتارهای پر زرق و برق نیستند، چون می‌دانند که کامپیوترشان مجبور خواهد بود زمان پر ارزشش را صرف ترسیم چهره انسانی‌ای بکند که نیازمند پردازش بسیار بیشتری از یک آلت سخنگو است. درست همان‌طور که آدم‌ها می‌دانند داشتن یک لباس زردوزی شده بسیار پیچیده‌تر از پوشیدن یک گونی دارای سه سوراخ برای سر و دست‌ها است. 

در متاورس نمی‌توانید از هر جایی وارد بازی شوید. ظهور ناگهانی شخصیت شما در وسط خیابان،‌ برای بقیه غیرجذاب و آزار دهنده خواهد بود و حس واقعیت را خواهد شکست. ظاهر شدن جسم در متاورس (یا غیب شدن و بازگشت به واقعیت) عملی خصوصی به شمار می‌رود که باید در محدوده خانه افراد انجام شود. این روزها بیشتر آواتارها بر اساس بدن انسان ساخته می‌شوند و مثل کودک نوزاد لخت هستند؛ پس بهتر است آدم‌ها قبل از آمدن به خیابان کمی به خود برسند. البته به جز آنهایی که شخصیتی خاص دارند و این حرف‌ها برایشان مهم نیست. 

اگر شما یکی از آن بی‌کس و کارهای بدون خانه باشید‌ - مثلا شبیه کسانی که از ترمینال‌های عمومی به متاورس لاگین می‌کنند – آن‌گاه در یک درگاه ظاهر خواهید شد. در طول خیابان و در فاصله‌های مساوی ۲۵۶ کیلومتری، ۲۵۶ درگاه اکسپرس وجود دارد. هر کدام از این فواصل توسط درگاه‌های محلی به ۲۵۶ قسمت دیگر تقسیم شده‌اند که هر دوتای آن‌ها دقیقا یک کیلومتر با هم فاصله دارند (‌یک هکر، به تکرار دائمی ۲۵۶ که ۲ به توان ۸ است توجه می‌کند و حتی‌ می‌داند که ۸ هم به نوبه خود دو برابر دو به توان دو است). درگاه‌ها کاربردی شبیه فرودگاه‌ها دارند: مردم از آن‌ها به متاورس داخل می‌شوند. بعد از اینکه در یکی از درگاه‌ها ظاهر شدید، انتخاب خودتان است که به خیابان قدم بگذارید یا به ایستگاه مونوریل بروید یا هر جای دیگر. 

زوجی که در حال پیاده شدن از مونوریل هستند، توانایی مالی برای داشتن آواتارهای شخصی را ندارند و خودشان هم بلد نیستند آواتار بنویسند. آن‌ها باید یکی از آواتارهای عمومی را بخرند. آواتار دختر بدک نیست، احتمالا یکی از آواتارهای مشهور و پرخریدار کیتل. به نظر می‌رسد که دختر مجموعه ساخت آواتار اختصاصی را خریده و از بین اجزای موجود، آن‌هایی که بیشتر مورد پسندش واقع شده را به اسکلت اصلی آواتار اضافه کرده است. حتی احتمال دارد که این قالب، تا حدی شبیه صاحب اصلی شده باشد. پسر هم قیافه قابل قبولی دارد. 

دختر دیگری که همین کنار ایستاده،‌ یک برندی است و دوست پسرش، کلینت. برندی و کلینت دو آواتار مشهور و ارزان هستند. تقریبا تمام دخترهای دبیرستانی که برای اولین بار تصمیم به ورود به متاورس می‌گیرند، بدو بدو به نزدیکترین شعبه وال‌مارت می‌روند، سراغ بخش کامپیوتر را می‌گیرند و یک برندی می‌خرند. موقع خرید حق دارید بین سه سایز سینه انتخاب کنید: نامحتمل، غیرممکن و اعجاب‌آور. عضلات صورت برندی توان نمایش احساسات زیادی را ندارد: زیبا و جدی، زیبا و پذیرا و زیبا و آسمانی. مژه‌های این آواتار یک سانت و نیم طول دارند و نرم‌افزار آنقدر چرند نوشته شده که مجموعه‌ مژه‌ها وقتی کنار هم قرار می‌گیرند، شبیه یک بادبزن بزرگ می‌شوند. وقتی یک برندی محکم پلک بزند، شاید بتوانید حرکت باد را روی صورتتان احساس کنید. 

کلینت، برابرنهاد مرد برندی است. او قلدر ولی در عین حال خوش‌تیپ است و حرکات صورت بسیار محدودتری دارد. 

برای هیرو، جالب است که این دو نفر کجا همدیگر را پیدا کرده‌اند. شاید فامیل باشند و شاید هم از دو طبقه اجمتاعی مختلف. به هرحال حالا دیگر به خیابان رسیده‌اند و در بین هزاران کلینت و برندی دیگر گم شده‌اند. اینجا کلینت‌ها و برندی‌ها آنقدر زیادند که می‌توان آن‌ها را یک نژاد به حساب آورد. 

خیابان نسبتا شلوغ است. بیشتر آدم‌هایی که اینجا هستند، از آمریکا یا آسیا آمده‌اند چون در اروپا هنوز صبح زود است. از آنجایی که آمریکایی‌های بیشتری اینجا هستند، جمعیت پر زرق و برق به نظر می‌رسد. در آسیا وسط روز است و در نتیجه بین جمعیت تعداد کت و شلوارهای آبی تیره، چندان زیاد نیست. برای آمریکایی‌ها تازه سر شب است و آن‌ها دوست دارند خودشان را به هر شکلی که کامپیوتر بتواند رندر کند، در بیاورند. 

به محض اینکه هیرو از خط مرزی خانه‌اش به خیابان پا می‌گذراد، چند جسم نورانی از هر طرف پایین می‌آیند و به او نزدیک می‌شوند، درست مثل شب‌پره‌هایی که دور چراغ روشن یک بیابان، جمع شده‌اند. این تبلیغات‌چی‌های پرنده اجازه ندارند وارد خانه هیرو شوند ولی در خیابان تقریبا هر کسی حق دارد هر کاری بکند. 

یک هواپیمای جنگنده با موتورهای غران از مسیر هواییش خارج می‌شود و با دوبرابر سرعت صوت به سمت او می‌آید. پانزده متر دورتر از او ، به خیابان می‌خورد و در یک رندر زیبا و بسیار دقیق قطعه قطعه می‌شود. دود و آتش به سمت هیرو می‌آید و بعد از چند لحظه، او که در غبار محاصره شده چیزی جز گرد و خاک بسیار دقیق برنامه ریزی شده، نمی‌بیند. 

بعد صفحه نمایش در همان وضعی که هست قفل می‌شود و هیکل یک مرد جلوی چشم هیرو، شکل می‌گیرد. مرد ظاهر کلاسیک هکرها را دارد؛ ریش، رنگ پریده، لاغر و در تلاش برای هکرتر شدن با پوشیدن یک بارانی زمخت سیاه با لوگوی یکی از پارک‌های تفریحی متاورس روی آن. هیرو این مرد را می‌شناسد و تقریبا در تمام همایشهای تجاری،‌ با او روبرو شده است. این مرد دو ماه است که تلاش می‌کند هیرو را استخدام کند.  

«هیرو نمی‌فهمم چرا به ما نمی‌پیوندی؟ ما اینجا کلی پول درمیاریم، پول هنگ کنگی و ین  و امکان پرداخت خوبی هم داریم. ما داریم یه بازی مبتنی بر شمشیر و جادو طارحی می‌کنیم و هکری مثل تو خیلی به کارمون میاد. بیا و با من حرف بزن. باشه؟»

هیرو بازهم جلو می‌رود و از تصویر قفل شده رد می‌شود و آن را پشت سر می‌گذارد. پارک‌های تفریحی در متاورس چیزهای جالبی هستند. نوعی فیلم سه بعدی که البته در نهایت چیزی بیشتر از بازی‌های کامپیوتری نیستند. هیرو هنوز آنقدرها هم فقیر نیست که برود برای شرکت‌های بزرگ بازی بنویسد. این کمپانی متعلق به ژاپنی‌ها است که موضوع مهمی هم نیست. مشکل اینجا است که مدیریت هم ژاپنی است و اگر هیرو به آنجا برود، باید بلوزهای سفید بپوشد، هر روز صبح ساعت هشت سر کار باشد و در مکعب خودش بنشیند و در جلسات شرکت کند. 

وقتی هیرو این کارها را یاد می‌گرفت، یعنی پانزده سال قبل، یک هکر می‌توانست پشت کامپیوترش بنشیند و کل یک نرم‌افزار را پیاده‌سازی کند. این روزها این امکان دیگر وجود ندارد. حالا نرم‌افزارها مثل بقیه چیزها از کارخانه بیرون می‌آیند و هکرها کمابیش مثل کارگران خط تولید کار می‌کنند. البته وضع می‌تواند بدتر هم بشود. ممکن است شما مدیر شوید و دیگر حتی کد هم نتوانید بنویسید. 

فقط فکر کردن به اینکه یک کارگر در خط تولید نرم‌افزار بشود، به هیرو انگیزه کافی می‌دهد که امشب بیرون برود و اطلاعات مفیدی جمع کند. 

هیرو تلاش می‌کند خودش را جمع و جور کند و کابوس ترسناک بیکاری را کنار بگذارد. این جریان جمع‌آوری اطلاعات جذاب است و با توانایی فنی‌ای که هیرو دارد می‌تواند به راحتی در آن موفق شود. تنها نکته این است که باید جدی باشد. جدی باشد. جدی باشد. و البته جدی بودن درباره هر موضوعی واقعا سخت است.

او پول یک خودروی تازه را به مافیا بدهکار است. این دلیل خوبی برای جدی بودن است. او از خیابان رد می‌شود و بعد از گذشتن از زیر مونوریل، به سمت یک ساختمان کوتاه، بزرگ و کاملا سیاه می‌رود. ساختمان از خیابان کاملا تاریک به نظر می‌رسد. مثل ناحیه‌ای که همه فراموش کرده‌اند چیزی در آن بسازند. ساختمان یک هرم بزرگ سیاه است که سرش قطع شده باشد. هرم تنها یک در ورودی دارد و از آنجایی که اینجا یک دنیای مجازی است کسی سازندگان را مجبور نکرده که حتما خروجی اضطراری هم برای ساختمان تعبیه کند. نه علامتی هست و نه نشانه‌ای و نه نگهبانی و نه هیچ چیزی که جلوی ورودی آدم‌ها را بگیرد. در واقع بسیاری از افرادی که هر روز از خیابان می‌گذرند هم گاهی سرکی به اطراف ساختمان سیاه می‌کشند ولی آن‌ها نمی‌توانند از در بگذرند چون دعوت نشده‌اند. 

درست بالای در، یک نیمکره سیاه مات نصب شده که قطری حدود یک متر دارد. این نیمکره، تمام تزیین ساختمان است. در زیر این نیمکره و در روی دیوار سیاه، نام ساختمان حک شده: خورشید سیاه. 

این ساختمان یک اثر هنری در حوزه معماری نیست. زمانی که هیرو و دیوید و بقیه هکرها، خورشید سیاه را می‌نوشتند، پول کافی برای استخدام معمار را نداشتند و به همین دلیل خودشان به شکل‌های ساده هندسی بسنده کردند. آواتارهایی هم که دور و بر این ساختمان می‌پلکند، موضوع برایشان مهم نیست. 

اگر این آواتارها، آدم‌های واقعی در دنیای واقعی بودند، هیرو به این راحتی‌ها نمی‌توانست به در ورودی نزدیک شود. خیابان در این قسمت خیلی شلوغ است. نکته خوب این است که کامپیوتر مرکزی کارهایی خیلی مهمتری دارد و سعی نمی‌کند موقعیت فرد فرد میلیون‌ها آدم‌ حاضر در متاورس را تحت نظر داشته باشد و جلوی رد شدن آن‌ها از بدن همدیگر را بگیرد. کامپیوتر به دنبال حل کردن این مساله نیست و در نتیجه در خیابان مردم می‌توانند از داخل بدن همدیگر رد شوند و به جایی که می‌خواهند برسند. 

پس وقتی هیرو از داخل جمعیت رد می‌شود که به در ورودی ساختمان برسد، به معنی واقعی کلمه در حال رد شدن از داخل جمعیت است. کامپیوتر می‌داند که در جاهای شلوغ، باید بدن‌ها را تا حدی شفاف ترسیم کند تا آدم‌ها بتوانند به راحتی به سمت مقصدشان حرکت کنند. هیرو به نظر خودش قرص و محکم می‌رسد ولی همه بدن‌های دیگر، ظاهری شفاف و ابرمانند دارند. او طوری از داخل جمعیت رد می‌شود که انگار در حال راه رفتن در مه است و در فاصله چند متری، به راحتی خورشید سیاه را می‌بیند. 

هیرو از مرز ساختمان می‌گذرد و وارد در می‌شود. اینکار باعث می‌شود آواتارش برای کسانی که داخل ساختمان نشسته‌اند، کاملا واضح و مرئی شود. ناگهان همه با هم جیغ می‌کشند. مساله این نیست که آن‌ها هیرو - این اطلاعات جمع کن سی.آی.سی. که در کالانگهدار زندگی می‌کند - را می‌شناسند، بلکه نکته این است که در کل کهکشان، چند صد نفر بیشتر نیستند که می‌توانند از این در رد شوند و در نتیجه ورود هر کس، هیجان انگیز است.

او به عقب برمی‌گردد و نگاهی به ده‌ها هزار آدمی می‌اندازد که در خیابان قدم می‌زنند. حالا که هیرو در ورودی ساختمان ایستاده و دیگر بخشی از خیابان نیست، آواتارها واضح شده‌اند و او تنها می‌تواند ردیف اول آدم‌ها را ببیند. این آدم‌ها با بهترین ظاهرشان اینجا جمع شده‌اند تا شاید دیوید - رییس و هکرمسوول خورشید سیاه - آن‌ها را ببیند و به داخل دعوتشان کند. آن‌ها می‌چرخند و با همدیگر گپ می‌زنند و کماکان درست پشت مرز ورودی محوطه ساختمان، یک دیوار مجازی تشکیل می‌دهند. زنان زیبایی که توسط بهترین کامپیوترهای عالم، ۷۲ فریم در ثانیه به روز می‌شوند حرکات نمایشی انجام می‌دهند تا شاید مثل ستارگان پلی‌بوی، کشف شوند و به دنیای هنر راه پیدا کنند. شکل‌های آبستره هم هستند. هکرهایی که به شکل نور و شعله ظاهر شده‌اند و منتظرند تا شاید دیوید آن‌ها را ببیند، استعدادشان را کشف کند، به داخل ساختمان دعوتشان کند و کاری به آن‌ها بدهد. کلی هم آدم سیاه و سفید هست. آدم‌هایی که از ترمینال‌های رایگان و ارزان قیمت به متاورس می‌آیند و پهنای باند کمشان فقط اجازه می‌دهد که تصویری مبهم و سیاه و سفید از آن‌ها دیده شود. خیلی از این آدم‌ها کسانی هستند که از دنیای واقعی رانده شده‌اند و حالا تلاش می‌کنند تا در متاورس، به آرزوهایشان که شاید کتک زدن یک هنرپیشه باشد، برسند. هیرو هم‌چنین علاقمندان خواننده شدن را می‌بیند که پر از زرق و برق، طوری خود را درست کرده‌اند که انگار همین حالا از صحنه کنسرت پایین آمده‌اند و کنار مدیران اجرایی ژاپنی ایستاده‌اند که به رغم پردازشگرهای قوی و پهنای باند بالا، کت و شلوارهای حوصله سربری دارند. 

یک سیاه و سفید هست که به خاطر قد بلندش، از بقیه متمایز است. قانون متاورس می‌گوید که آواتار هیچکس نباید از قد واقعی‌اش بلندتر باشد. این قانون وضع شده تا جلوی آواتارهای یک کیلومتری را بگیرد. در عین حال اگر این فرد از یک ترمینال عمومی لاگین کرده - که از روی کیفیت تصویرش به نظر می‌رسد اینطور باشد - امکان آپلود آواتار خودش را ندارد. این ترمینال‌ها، آدم‌ها را همان‌طوری که هستند نشان می‌دهد، البته با کیفیت پایین‌تر. صحبت کردن با یک آدم سیاه و سفید در خیابان، مثل حرف زدن با کسی است که صورتش را زیر ماشین فتوکپی گذاشته و مدام دگمه کپی را فشار می‌دهد؛ در حالی که شما جلوی خروجی ماشین ایستاده‌اید و یکی یکی کاغذها را برمی‌دارید و نگاه می‌کنید. 

این فرد، موهای بلند دارد که از وسط مثل پرده باز شده تا تتوی روی پیشانیش را نشان دهد. به خاطر تصویر بی کیفیت، هیچ راهی برای تشخیص ماهیت تتو نیست، اما به نظر می‌رسد حاوی یک یا چند کلمه باشد. یک سبیل چینی هم به کل جریان اضافه کنید. 

هیرو متوجه شده که مرد هم به سوی او برگشته و سراپای او را برانداز می‌کند و توجه خاصی هم به شمشیرها دارد. لبخندی بر صورت مرد سیاه و سفید نقش می‌بندد. لبخند رضایت. لبخند یادآوری. لبخند کسی که چیزی را می‌داند که هیرو از آن مطلع نیست. مرد سیاه و سفید با دستهای گره شده روی سینه ایستاده است. مثل کسی که حوصله‌اش سر رفته باشد. کسی که منتظر چیزی باشد. اما حالا دست‌های مرد باز شده و به کنار بدنش افتاده است. مثل ورزشکاری که عضلاتش را استراحت می‌دهد. او تا جایی که ممکن است جلو آمده و کمی هم به جلو خم شده است. قد بلندش باعث می‌شود پشتش فقط و فقط آسمان سیاهی دیده شود که گاه گاه توسط ربات‌های پرنده تبلیغاتی، شکافته می‌شود. 

«هی هیرو! می خوای کمی اسنوکرش امتحان کنی؟»

هر روز کلی آدم جلوی در ورودی خورشید سیاه می‌ایستند و چیزهای عجیب می‌گویند و کسی به آن‌ها توجهی نمی‌کند. اما این یکی توجه هیرو را جلب کرده است. 

*نکته اول:* این مرد اسم هیرو را می‌داند. آدم‌ها روش‌های زیادی برای کسب اطلاعات دارند. دانستن اسم خیلی هم مهم نیست.

*نکته دوم:* این حرف مثل پیشنهاد یک فروشنده ماده مخدر است. این پیشنهاد در یک جای پر ازدحام در دنیای واقعی عجیب نیست، ولی ما در متاورس هستیم. امکان فروش ماده مخدر در متاورس وجود ندارد چون آدم‌ها با دیدن چیزها، نشئه نمی‌شود یا پرواز نمی‌کنند. 

نکته سوم: اسم ماده مخدر. هیرو قبلا چیزی در مورد اسنوکرش نشنیده است. البته این هم غیرطبیعی نیست. هر سال تقریبا هزار نوع ماده مخدر جدید کشف می‌شود که هر کدام با چند ده اسم مختلف به فروش می‌رسند. 

ولی اسنوکرش یک اصطلاح کامپیوتری است. یعنی یک جور کرش - یک باگ - در سطحی آنقدر پایه‌ای که کلا بخشی از کامپیوتر را که نمایشگر را کنترل می‌کند از کار می‌اندازد و باعث می‌شود نقطه‌های نورانی بدون نظمی روی صفحه ظاهر شوند. هیرو میلیون‌ها بار این اتفاق را دیده است و به نظرش اسم عجیبی برای یک داروی مخدر است. 

چیزی که بیشتر از بقیه توجه هیرو را جلب کرده، اعتماد به نفس این ساقی است. او در آرامش مطلق و حضوری بی‌حرکت است. مثل حرف زدن با یک صخره. هیرو نمی‌تواند هیچ چیزی از چهره این مرد بخواند. هیرو سعی می‌کند با دقت بیشتری به صورت نگاه کند اما هرچقدر که دقیق‌تر نگاه می‌کند، پیکسل‌های صورت آواتار محوتر و محوتر می‌شوند؛ درست مثل کسی که برای دقیق‌تر دیدن تلویزیون، صورتش را به آن بچسباند. 

هیرو می‌گوید «ببخشین. چه گفتید؟»

«می‌خوای کمی اسنوکرش امتحان کنی؟»

لهجه خاصی دارد که هیرو به جا نمی‌آورد. صدایش هم به بدی تصویرش است. حتی هیرو می‌تواند صدای خودروهایی را که از پشت سر او رد می‌شوند بشنود. منطقا از یک ترمینال عمومی کنار اتوبان، به پشت چشمی آمده است. هیرو می‌گوید «متوجه نمی‌شم. اسنوکرش چیه؟»

«یک ماده مخدره خنگ جون. انتظار داری چی باشه؟». 

«یک لحظه صبر کن. جریان رو نمی‌فهمم. واقعا فکر می‌کنی من اینجا به تو پول می‌دم؟ که چیکار کنی؟ جنس رو برام پست کنی؟»

مرد سیاه و سفید گفت «گفتم امتحان کن! نگفتم بخر. لازم نیست پول بدی. نمونه رو مجانی بگیر و لازم هم نیست منتظر پست بمونی. جنس رو همین الان تحویل می‌گیری.» و دستش را در جیبش کرد و یک هایپرکارت بیرون آورد. 

هایپرکارت شبیه کارت ویزیت است. در واقع آواتاری است شبیه به کارت ویزیت که در متاورس برای بازنمایی اطلاعات به کار می‌رود. اطلاعات درون کارت ممکن است متن باشد، صدا باشد، تصویر ثابت باشد یا فیلم و یا هر نوع دیگری از اطلاعات که بتوان آن را به شکل دیجیتال بیان کرد. 

به کارت‌های بازی بیسبال نگاه کنید که روی هر کدامشان تصویر یک بازیکن و چند اطلاعات آماری چاپ شده. حالا یک هایپرکارت بازی بیسبال می‌تواند حاوی تصاویر مختلف آن بازیکن، آمار همه بازی‌هایش، فیلم تمام امتیازات کسب شده‌اش، بیوگرافی کامل، صدای بازیکن و یک نرم‌افزار جانبی باشد که به شما اجازه می‌دهد به هر بخشی از اطلاعات که علاقه دارید، دست پیدا کنید. 

یک هایپرکارت از نظر تئوری می‌تواند بینهایت اطلاعات را در خود ذخیره کند. تا جایی که هیرو می‌تواند بداند، کارتی که در دست مرد سیاه و سفید است ممکن است حاوی همه کتاب‌های کتابخانه کنگره یا تمام بخش‌های تمام سریال‌های مشهور تلویزیون یا تمام آهنگ‌های جیمی هندریکس یا اطلاعات مربوط به سرشماری سال ۱۹۵۰ باشد. 

یا - با احتمالی بیشتر - یکسری ویروس مزاحم کامپیوتری. اگر هیرو جلو برود و هایپرکارت را بگیرد، اطلاعات مربوط به آن از کامپیوتر صاحب سابق کارت به کامپیوتر او منتقل خواهد شد. طبیعتا هیرو هیچ وقت به یک هایپرکارت غریبه دست نمی‌زند. درست همان‌طور که در جهان واقعی اجازه نمی‌دهد کسی در خیابان جلو بیاید و یک سرنگ ناشناس را در بازویش فرو کند. 

به هرحال، توجه بیشتر به موضوع بی‌معنی‌ است. هیرو خطاب به ناشناس می‌گوید «این که یه هایپرکارته. من فکر کردم داری از مواد حرف می‌زنی.». دیگر اشتیاقی به موضوع ندارد.

«واقعا هم از ماده مخدر حرف می‌زنم. امتحانش کن.»

«روی مغزم اثر داره؟ یا رو کامپیوترم؟»

«هر دو. هیچکدوم. فرقش چیه؟»

هیرو متوجه شده که شصت ثانیه از عمرش را در یک مکالمه بی‌معنی با یک شیزوفرنی پارانوید تلف کرده. برمی‌گردد و وارد خورشید سیاه می‌شود. 

# فصل شش

در خروجی ستون‌های سفید، یک ماشین سیاه ایستاده است. ماشین مثل یک پلنگ قوز کرده و منتظر شکار است. در یک لنز محدب، لوگوی خیابان اوهو دیده می‌شود. این یک واحد است؛ در اصل یک واحد گشتی نامحدود متاپلیس. نشان پلیس به شکل برجسته و به اندازه یک بشقاب روی در ماشین حک شده است و حاوی مهمترین اطلاعات برای تماس با این سازمان خصوصی صلح است:

	به پلیس - ۸۰۰ - ۱ زنگ بزنید
	تمام کارت‌های اعتباری پذیرفته می‌شود.

متاپلیس نامحدود، نیروی رسمی حفظ آرامش در ستون‌های سفید و همچنین منطقه میوز، بیر ران، سینامون گراو و مزارع کلاوردل است. وظیفه دیگر این شرکت، برقراری قوانین رانندگی در کل شاهراه‌های شرکت فیرلاین است. بخش‌های دیگری از شهر هم امنیت خود را به متاپلیس‌ها سپرده‌اند. مثلا کایمن پلاس و آلپس. ولی بخش‌های دیگر ترجیح می‌دهند نیروهای امنیتی خودشان را داشته باشند. می‌توانید شرط ببندید که متازانیا و نیو ساوت آفریکا امنیت خودشان را خودشان کنترل می‌کنند. این تنها دلیلی است که این مردم برای زندگی به آنجا مهاجرت می‌کنند. معلوم است که نواسیسیلیا هم خودش امنیتش را کنترل می‌کند. نارکلمبیا هم که اصولا به سیستم محافظ نیازی ندارد، چون مردم غیر بومی، جرات ندارند با سرعت کمتر از ۱۰۰ کیلومتر از کنارش رد شوند. هنگ کنگ بزرگ آقای لی هم به شیوه هنگ کنگ اصلی ایمنی‌اش را تامین کرده: با ربات‌ها. 

رقیب اصلی متاپلیس، شرکت امنیتی وردبیت است که کنترل جاده‌های کروزوی را در دست دارد و همچنین چند قرارداد بین‌المللی هم با دیکسی تردیشنالز، پیکت پلنتیشن و رینبوهیتز امضا کرده‌ است. وردبیت، کوچکتر از متاپلیس است اما قراردادهای بزرگتری امضا می‌کند و به نظر می‌رسد که شاخه جاسوسی فعالتری داشته باشد. البته شرکت مجریان هم وجود دارد که بسیار گران‌تر است و نظارت کمتری را هم می‌پذیرد. این شایعه وجود دارد که کارمندان آن در زیر لباس‌های فرمشان تی‌شرتی می‌پوشند که رویش نشان مخفی آنان وجود داد؛ دستی که یک باتوم در آن است و روی باتوم نوشته «شکایت کن».

وای.تی. از خیابان پایین می‌رود. به سرعت به دروازه‌های آهنی ستون‌های سفید نزدیک می‌شود و منتظر باز شدن آن است. منتظر است و منتظر. اما دروازه‌ها خیال باز شدن ندارند. نه لیزری برای خواندن بارکدهایش روشن می‌شود و نه اتفاق دیگری می‌افتد. اگر وای.تی. یک ابله تازه کار بود، ممکن بود به سمت ماشین متاپلیس برود و از آن‌ها دلیل بخواهد. دلیلی که پلیس ارائه خواهد از پیش واضح است: «امنیت دولت‌شهر» و نه هیچ چیز دیگر. احمق‌ها! لعنت به این دولت‌شهرها! اینها آنقدر کوچک شده‌اند و آنقدر ناامن که تقریبا هر چیزی از کوتاه نکردن چمن‌ها تا بلندکردن صدای آهنگ می‌تواند موجب اختلال در امنیت ملی‌شان بشود. 

پریدن از روی نرده‌ها هم غیر ممکن است. دور تا دور منطقه ستون‌های سفید، نرده‌های فلزی به ارتفاع سه متر کشیده شده است. او به ستون‌ها می‌رسد، می‌ایستد و با دستش نرده‌ها را می‌گیرد و آن‌ها را تکان می‌دهد. نرده‌ها محکم و سنگین‌تر از آنند که حتی تکان بخورند. 

متاپلیس‌ها حق ندارند به واحدشان تکیه بدهند. تکیه دادن باعث خواهد شد آن‌ها ضعیف و تنبل به نظر برسند. آن‌ها می‌توانند کمی به سمت خودرو خم شوند و حتی می‌توانند کاری کنند که به نظر برسد به ماشین تکیه داده‌اند اما نمی‌توانند واقعا تکیه بدهند. در عین حال باید حواسشان باشد که در صورت تکیه دادن به واحد، ابزار واحد گشتی انفرادی که بر تن دارند، بدنه خودرو را خط خواهد انداخت. 

وای.تی. به سمت واحد فریاد می‌کشد «این دروازه را باز کن مرد! من بسته‌هایی برای رساندن دارم».

یک صدای خفه انفجار، از پشت واحد به گوش می‌رسد. دست‌های وای.تی. که هنوز به میله‌های دروازه چسبیده‌اند همزمان داغ و سرد می‌شوند. به سختی می‌تواند حتی تکان بخورد و بوی وینیل به مشامش می‌رسد. همکار متاپلیس از در عقب واحد گشتی پیاده می‌شود. پنجره عقب باز بوده اما همه چیز خودرو آنقدر سیاه و براق است که قبل از باز شدن در، وای.تی. متوجه باز بودن پنجره نشده است. هر دو متاپلیس، زیر چشمی‌های دید در شب و کلاه‌ خودهای سیاه، پوزخند می‌زنند. پلیسی که در عقب پیاده شده، یک نورافکن فلج کننده شیمیایی کوتاه برد در دست دارد، یک تفنگ لوگی. نقشه آن‌ها اجرا شده. وای.تی. حتی سعی هم نکرده با عینک دید در شبش در پنجره پشتی خودرو دنبال پلیسی با یک تفنگ لوگی بگردد. 

تفنگ لوگی تقریبا به اندازه یک توپ فوتبال است و از چندین کیلومتر فیبر تشکیل شده که به شکل اسپاگتی در هم گره خورده‌اند.  سس این اسپاگتی یک ماده غلیظ و لزج است که برای یک لحظه مایع می‌شود و بعد از پرتاب شدن از تفنگ، سریع خودش را می‌گیرد. 

متاپلیس‌ها باید اینجور وسایل را همراه داشته باشند چون وقتی هر ناحیه اینقدر کوچک است، نمی‌توان آدم‌ها را تعقیب کرد. قربانی که معمولا یک آدم بیگناه است، اگر روی اسکیت‌بورد باشد تنها سه ثانیه تا خارج شدن از محوطه و رهایی فاصله دارد ولی آنقدر مایع نگهدارنده لزج به بدنش می‌چسبد که توان حرکت از او سلب می‌شود. تازه اگر هم راه برود، با آن همه تف لزج روی بدنش،‌ مایه تمسخر همگان خواهد شد.  

ماده ان دماغی، کل دست وای.تی. را پوشانده و قسمت انتهایی آن را به نرده‌ها چسبانده است. کمی از مایع روی نرده‌ها روان شده است و به اندازه پانزده سانتیمتر پایین رفته است اما حالا دیگر بسته شده و دارد به یک جور پلاستیک کش‌سان تبدیل می‌شود. ردپای ماده چسبناک روز شانه و کمی از صورتش هم دیده می‌شود. او دو سه قدم عقب می‌آید و ماده لزج، در فاصله او تا نرده مثل پنیر موزارلای داغ، کش می‌آید و به نوارهای باریک تبدیل می‌شود. این نوارهای باریک خیلی زود خشک می‌شوند و بعد می‌شکنند و به زمین می‌ریزند. این کار ماده سابقا لزج را از صورت و شانه‌اش پاک می‌کند ولی دستش هنوز کلا در ماده گیر کرده است.

متاپلیس اول می‌گوید «با این اعلان به تو اخطار می‌شود که هر حرکتی از جانب تو نه فقط با عکس‌العمل شفاهی من مواجه خواهد شد که ممکن است منجر به عکس‌العمل فیزیکی من هم بشود که احتمالا منتج به صدمات فیزیکی یا روانی یا - بنا به سیستم اعقتادی‌ات - روحی برای تو خواهد بود. از حالا هر حرکت تو نمایان‌گر پذیرش آگاهانه این احتمال است.» یک بلندگوی کوچک به کمربند متاپلیس متصل است که این اخطار را به شکل همزمان به اسپانیایی و ژاپنی نیز ترجمه می‌کند. 

پلیس دیگر فریاد می‌کشد «یا به قول آن قدیم‌ها: ایست! مسخره!». 

و بلندگوی کوچک، لغات غیرقابل ترجمه را به همان زبانی که بیان شده‌اند، تکرار می‌کند «مسخره».

«ما گشتی‌های رسمی متاپلیس هستیم و بر اساس قانون ۲۵.۵.۲ ستون‌های سفید وظایف پلیس منطقه را بر عهده داریم.»

وای.تی. جواب می‌دهد «مثلا چی؟ گیر دادن به پیام‌رسان‌ها؟»

پلیس اول، بلندگو را خاموش می‌کند و می‌گوید «با جواب دادن به انگلیسی، بدون قید و شرط می‌پذیری که بقیه مکالمات به انگلیسی انجام شود.».

وای.تی. می‌گوید «ولی حتی نمی‌فهمی وای‌.تی. چه گفت!»

«تو به عنوان یک مضنون در مورد جنایتی که در منطقه همسایه اینجا یعنی میوز اتفاق افتاده، شناخته شده‌ای»

«ولی اونجا یه کشور دیگه‌س مرد! اینجا ستون‌های سفیده»

«بر اساس قرارداد اخیر، ما اجازه داریم مسایل مربوط به امنیت ملی و نظم اجتماعی را در هر دو سرزمین اجرا کنیم. توافقنامه اخیر بین میوز و ستون‌های سفید، این اجازه را به ما می‌دهد که تو را تا پایان تحقیقات مربوط به جنایت، توقیف کنیم.»

پلیس دوم می‌گوید «ترتیبت داده است».

پلیس اعلام می‌کند «از آنجایی که رفتارت تهاجمی نبوده و سلاح آشکاری هم همراه نداری، ما فعلا اجازه نداریم برای اجبارت به اطاعت، خشونت کنیم».

و پلیس دوم اضافه می‌کند «آرام بمان و ما هم آرام خواهیم بود.»

«در هر صورت بدان که ما به تجهیزات مختلفی مجهزیم، از جمله و نه محدود به اسلحه‌های پرتابی که در صورت استفاده به احتمال زیاد صدمه جدی به سلامت تو وارد خواهد کرد.»

و بازهم پلیس دوم تکمیل کرد که «یک حرکت بی‌معنی بکن و سرت را از دست بده.»

وای.تی. فریاد کشید «دست‌هامو باز کنین». دقیقا همین جملات را میلیون‌ها بار شنیده بود. 

ستون‌های سفید هم مثل اکثر بقیه نواحی، زندان و ایستگاه پلیس ندارد. اولا زشت است و ثانیا نمی‌ارزد. به این فکر کنید که چقدر قیمت منطقه را پایین می‌آورد. متاپلیس، یک ناحیه در پایین خیابان دارد که به عنوان ایستگاه اصلی‌اش  و در صورت نیاز به عنوان زندان از آنجا استفاده می‌کند. 

آن‌ها در ماشین گشتی هستند که وای‌تی را با دست‌هایی که در جلوی بدنش با دستبند بسته شده‌اند، به سمت ایستگاه می‌برد. یکی از دست‌ها هنوز در مایع چسبناکی است که حالا دیگر کاملا خودش را گرفته و بوی شدید وینیل که از آن ساطع است، باعث شده هر دو پلیس، پنجره‌هایشان را کاملا پایین بکشند. دو متر ماده دیگر روی پاهای وای.تی. و کف گشتی پخش شده و حتی بخشی از آن که از در خودرو بیرون مانده، روی آسفالت کشیده می‌شود. پلیس‌ها بی‌خیال در وسط جاده حرکت می‌کنند و نگران این نیسنتد که کسی در حوزه قضایی خودشان، آن‌ها را جریمه کند. خودرو و موتورهایی که آن‌ها به کنارشان می‌رسند، سرعتشان را کم می‌کنند و منظم‌تر رانندگی می‌کنند چون دوست ندارند مجبور شوند به دو ساعت سخنرانی پلیس و شاید هم نصیحت قاضی گوش کنند و در نهایت هم مجبور به پرداخت جریمه شوند. گاه گداری، پیک کوسانوسترا با نورافکن نارنجی‌اش به آن‌ها نزدیک می‌شود و از سمت چپشان سبقت می‌گیرد و پلیس‌ها طوری وانمود می‌کنند که انگار او را ندیده‌اند. 

پلیس اول می‌گوید «کدام یکی؟ هوزگو یا کلینک؟» و از طرز رفتارش به نظر می‌رسد که مخاطبش پلیس دوم است.

وای.تی. جواب می‌دهد «لطفا هوزگو». 

«کلینک!». صدای پلیس دوم است که حین گفتن این کلمه، بر می‌گردد و از شیشه ضد گلوله با قدرتنمایی به دختر نگاه می‌کند. 

از کنار فروشگاه بخر و بپر که رد می‌شوند داخل ماشین پر از نور می‌شود. می‌گویند کافی است کمی در پارکینگ این فروشگاه معطل شوید تا پوستتان برنزه شود؛ البته بعدش پلیس امنیتی وردبیت برای دستگیری شما سر خواهد رسید. در آن یک لحظه که از زیر نور شدید رد می‌شوند، برچسب‌های تبلیغاتی مسترکارت و ویزاکارت در کنار پنجره راننده می‌درخشند. وای تی می‌گوید:

‌- وای.تی. کارت دارد. پیاده شدن چقدر خرج دارد؟

پلیس دوم که مثل بقیه رنگین پوستان اسم وای.تی. را درست نمی‌فهمد می‌پرسد: چرا به خودت می‌گویی وایتی؟ (پانویس: اسم وای.تی. در هنگام تلفظ به شکل Whitey شنیده می‌شود که به عبارت سفید نزدیک است)

پلیس اول توضیح می‌دهد که «وایتی نه. وای.تی.»

و وای.تی. اضافه می‌کند «چون این اسم وای.تی. است»

‌- بگذار حدس بزنم.. یولاندا ترومن؟
‌- یا شاید یوان توماس؟
‌- اسمت چیست؟
‌- هیچچی؟

وای.تی. در اصل خلاصه Yours Truly (پانویس: به معنی ارادتمند. که در انتهای نامه‌ها نوشته می‌شود) است ولی اگر آن‌ها این را نمی‌فهمند، همان بهتر که ندانند. 

‌- به هر حال، اسمت هر چه که باشد پول کافی برای خلاص شدن نداری.
‌- لازم نیست حتما قانونی خلاص شوم، شاید بتوانم در بروم.
‌- این یک واحد حرفه‌ای است، در رفتنی در کار نیست. 

پلیس اول، به دوستش که ایده در رفتن را رد کرده نگاه می‌کند و آرام می‌گوید:

‌- بگذار من بگویم. یک میلیارد بده و ما تو را به هوزگو تحویل می‌دهیم. بعد به آن‌ها یک رشوه بده و خلاص. 

وای.تی. می‌گوید «نیم میلیارد».

پلیس ها چانه می‌زنند «هفتصد و پنجاه میلیون تمام. لعنت به ما! تو دستبند داری و حق چانه زدن نداری». 

وای.تی. با دست تمیزش زیپی روی شلوارش را باز می‌کند و یک کارت اعتباری بیرون می‌آورد. آن را در دستگاه کارت‌خوانی که پشت صندلی راننده نصب شده می‌کشد و دوباره در جیب می‌گذارد. 

سیستم قضایی هوزگو جدید و دوستانه است. وای.تی. هتل‌هایی دیده که از بازداشت‌‌گاه‌های هوزگو ناراحت‌تر بوده‌اند. تابلوی دادگاه هم تمیز،‌ درخشان و نو است؛ یک کاکتوس کلاسیک با یک کلاه سیاه کابویی به شکلی خودنمایانه روی آن انداخته شده. 

    هوزگو
    خدمات حرفه‌ای حبس و بازداشت
    از تبهکاران استقبال می‌کنیم

دو خودروی دیگر متاپلیس در پارکینگ هستند و یک اتوبوس مجریان نیز به چشم می‌خورد. اتوبوس جای ده خودرو را پر کرده و این برای متاپلیس‌ها اصلا جذاب نیست. نسبت مجریان به متاپلیس مثل نسبت نیروی ضربت به نیروی حافظ صلح است.

متاپلیس دوم می‌گوید «یکی برای تحویل». آن‌ها در محوطه پذیرش ایستاده‌اند. دیوار با تصاویر درخشانی از جنایتکاران قدیم آمریکا تزیین شده است. آنی اوکلی بدون روح به وای.تی. خیره شده است و انگار می‌خواهد از او خواهش کند تا الگویش باشد. همه چیز شکلی تمسخر آمیز دارد. کارمندان کلاه‌های کابویی به سر دارند و اسمشان روی ستاره‌های پنج پری که به سینه زده‌اند حک شده است. پشت میز پذیرش یک در میله میله قدیمی هست ولی وقتی واردش می‌شوید، تازه خود را در دفتر اصلی می‌بینید. سلول‌ها پشت یک در دیگر هستند، سفید و ساده. چراغ‌های نورانی راهروی سلول‌ها را روشن می‌کنند و به شکل خودکار در ساعت ۱۱ خاموش می‌شوند. هر سلول تلویزیون کابلی‌ای دارد که با سکه روشن می‌شود و با کارت اعتباری می‌شود تلفن اتاق را شارژ کرد. وای.تی. عجله دارد زودتر به اتاق برسد. 

کابوی یک اسکنر را به سمت وای.تی. می‌گیرد و اطلاعات بارکرد روی سینه‌اش را می‌خواند. در یک لحظه صدها صفحه مطلب در مورد زندگی شخصی وای.تی. روی صفحه می‌آید.

‌- واو.... یک زن!

دو متاپلیس به هم نگاه می‌کنند و با چشم به هم می‌گویند که این نابغه هیچ وقت نخواهد توانست یک متاپلیس شود. 

‌- متاسفم آقایان. همه اتاق‌های ویژه زنان پر است. امشب جا نداریم. 
‌- اوه نه... یک کاریش بکن.
‌- آن اتوبوس را در پارکینگ دیدید؟ در اسنوز اند کروز یک شورش داشتیم. یکسری نارکلمبیایی به مردم ورتیگوهای خرده شیشه‌دار فروخته بودند. کل منطقه شلوغ شد. مجریان نیم دوجین گشتی فرستادند و سی تا زندانی داریم. همه جا پر است. کلینک را امتحان کنید. همین پایین خیابان.

وای.تی. از این ماجرا اصلا راضی نیست. 

او را دوباره سوار ماشین کردند و دستگاه خنثی کننده صدا را روشن کردند. حالا او در صندلی نمی‌تواند صدایی به جز قار و قور شکم خالی‌اش را بشنود. او صابون شام هوزگو را به شکم مالیده بود - سوسیس کمپفایر یا بندیت برگر. 

در صندلی جلو دو پلیس مشغول گفتگو هستند. فعلا در ترافیک ایستاده‌اند. جلویشان یک لوگوی بزرگ درخشان هست که با حروف سیاه و سفید رویش نوشته بخر و بپر. زیر این لوگو، تابلوی کوچکتری است با حروف درخشان «کلینک». 

آن‌ها دارند او را به کلینک می‌برند. حرام‌ زاده‌ها. او با دست‌های دستبند زده، به پنجره جدا کننده صندلی پشتی از قسمت جلویی ماشین می‌کوبد و رد دست‌هایش روی شیشه باقی می‌ماند. دو پلیس به عقب بر می‌گردند و از پشت شیشه او را نگاه می‌کنند. طوری که انگار نفهمیده‌اند مشکل چیست. 

آن‌ها به زیر نور آبی و رادیواکتیو حفاظتی بخر و بپر رسیده‌اند. پلیس دوم پیاده می‌شود، به داخل می‌رود و با مرد پشت پیشخوان حرف می‌زند. یک پسر سفید و چاق مشغول خرید مجله ماشین‌های غول‌‌آسا است. کلاه بیسبال تیم آفریقای جنوبی جدید را به سر دارد و با شنیدن صدای خودروی گشتی، به سمت پنجره عقب سرک می‌کشد تا یک جنایتکار واقعی را از نزدیک ببیند. مرد دیگری به پشت پیشخوان می‌آید. هم نژاد نفر اول. تیره با چشم‌های سیاه و گردن استخوانی. یک زونکن هم در دست دارد. در بخر و بپر برای شناختن مدیر لازم نیست نوشته‌های روی سینه را بخوانید بلکه کافی است دنبال کسی بگردید که زونکن در دست دارد. 

مدیر با متاپلیس حرف می‌زند و سرش را تکان می‌دهد و یک دسته کلید را از کشوی میز بیرون می‌آورد. 

متاپلیس دوم بیرون می‌آید و سلانه سلانه به سمت خودرو برمی‌گردد. ناگهان به سمت در عقب ماشین می‌آید، آن را باز می‌کند و فریاد می‌کشد «خفه شو! یا دفعه بعد تفنگ لوگی را در دهنت خالی خواهم کرد.»

وای.تی. جواب می‌دهد «خوب است که با کلینک دوست هستی چون فردا شب را اینجا خواهی گذراند». 

‌- جدی؟
‌- بعله! به خاطر دزدی کارت اعتباری.
‌- من پلیسم. تو مجرم. چطور می‌خواهی در سیستم قضایی قاضی باب از من شکایت کنی؟
‌- من برای رادی.کی.اس. کار می‌کنم. ما از خودمان محافظت می‌کنیم.
‌- امشب نه. امشب تو یک پیتزا از صحنه تصادف برداشتی و صحنه را ترک کردی. رادی.کی.اس. به شما می‌گوید پیتزا بدزدید؟

وای.تی. جواب این حمله را نداد. حق با متاپلیس بود. رادی.کی.اس. پیتزا به کسی تحویل نمی‌دهد. او برای تفنن این کار را کرده بود. 

‌- پس فهمیدی که رادیس.کی.اس. کمکت نخواهد کرد. حالا خفه شو.

پلیس دست وای.تی. را می‌کشد و بدن وای.تی. پشت دستش از ماشین بیرون می‌افتد. زونکن، نگاهی گذرا به وای.تی. می‌اندازد. فقط به اندازه‌ای که مطمئن شود یک انسان است نه یک گونی سیب‌زمینی یا کنده درخت. او آن‌ها را در طول راهرویی که به زیرزمین بخر و بپر می‌رود همراهی می‌کند و بعد از باز کردن قفل در آهنی‌،‌ عقب می‌ایستد تا آن‌ها اول وارد شوند. 

وای.تی. به زیرزمین برده می‌شود. یکی از پلیس‌ها پشتش می‌رود و در همین حال پلیس دوم می‌گوید:

‌- بهتر است یونیفرمش را بگیریم. کلی ابزار در آن دارد.

مدیر به وای.تی. نگاه می‌کند و تلاش دارد نگاهش روی بدن وای.تی. بالا و پایین نشود. هم نژادان او هزاران سال در آمادگی خوابیده‌اند تا از یورش مغول‌ها در امان باشند و حالا هم همیشه تفنگ دم دست دارند تا اجازه ندهند هیچ دزدی به دخل نزدیک شود. این آمادگی، حالا درد آور شده. او مثل یک بشکه نیتروگلیسیرین می‌ماند. وای.تی. خودش را جمع می‌کند و سعی می‌کند به چیز بهتری فکر کند. حالا از او انتظار می‌رود که التماس کند تا لباس‌هایش را در نیاورند. چه وحشتناک. اما وای.تی. نمی‌ترسد چون می‌داند این چیزی است که از او انتظار می‌رود. 

پیام‌رسان‌ها معمولا به قانون پایبند هستند تا رانندگان از آن‌ها نترسند. تصور رانندگان این است که اگر پیام‌رسانی در خیابان ببینند، مانند یک جعبه که در خیابان افتاده باشد،‌ همان جایی که هست خواهد ایستاد. وای.تی. اینطور نیست. او همیشه بین خطوط ویراژ می‌دهد و با حرکات غیرقابل پیش‌بنی، آدم‌ها را می‌ترساند و باعث می‌شود دیگران نسبت به او عکس‌العمل نشان بدهند. حالا این مردان می‌خواهند او را در جعبه‌ای که نیست بیاندازند و مجبورش کنند که از قوانین اطاعت کند. 

وای.تی. زیپ یونیفرمش را تا زیر ناف پایین می‌کشد و پوست بی حفاظش را به نمایش می‌گذارد. ابروهای متاپلیس‌ها از تعجب بالا می‌رود و مدیر به عقب می‌جهد و دستانش را برای ایجاد حفاظی در جلوی چشم، بالا می‌آورد و فریاد می‌زند «نه..نه...نه».

وای.تی. زیپش را بالا می‌کشد و یک قدم به عقب می‌رود. 

مدیر، با دستبند یکی از دست‌های او را به یک لوله آب قدیمی وصل می‌کند و متاپلیس دوم، دستبند آخرین مدل خودشان را از دست وای.تی. باز می‌کند و آن را به کمربندش می‌آویزد. پلیس اول که اسکیت وای.تی. را زیر بغل زده، آن را در گوشه‌ای از اتاق و دور از دسترس او می‌گذارد. مدیر با پا یک لیوان کثیف قهوه را به سمت وای.تی. قل می‌دهد تا اگر خواست بتواند در آن ادرار کند. 

وای.تی. می‌پرسد « از کجایی؟ »

مرد جواب می‌دهد « تاجیکستان »

یک تاجیک. خود وای.تی. باید حدس می‌زد. 

‌- پرتاب ظرف شاش باید تفریح ملی‌تان باشد

مدیر عکس‌العملی نشان نمی‌دهد ولی متاپلیس‌ها خنده ریزی می‌کنند. کاغذها امضا می‌شوند و دیگران به طبقه بالا می‌روند. مدیر موقع خروج چراغ را خاموش می‌کند. در تاجیکستان برق گران است.

وای.تی. در کلینک است.

# فصل هفت

مساحت خورشید سیاه تقریبا به اندازه دو زمین فوتبال است که کنار هم قرار گرفته باشند. این سطح با میزهایی که در هوا معلق هستند، تزیین شده (کسی احساس نکرده ترسیم پایه‌ها مفید باشد). میزها مثل پیکسل‌های کامپیوتر در فاصله‌های شطرنجی برابر چیده شده‌اند. تنها استثناء، میز وسطی است که جای خود را به یک میز دایره‌ای به قطر شانزده متر داده است. همه چیز سیاه مات است تا باعث شود کامپیوترها به راحتی محاسبات مربوط به نمایش اجسام روی میزها را انجام دهند: نه پس زمینه پیچیده‌ای وجود دارد و نه سایه‌ای و نه انعکاسی. در این شرایط تمام قدرت کامپیوترها صرف ترسیم آواتارهای دقیق‌تری خواهد شد و این چیزی است که اکثر مردم می‌خواهند.

داشتن یک آواتار زیبا در خیابانی که پر از آواتارها و اشیاء متفرقه است و قدرتی برای پردازش صورت انسان‌ها باقی نمی‌ماند، ارزشی ندارد. اما خورشید سیاه نرم‌افزاری بسیار جذاب‌تر است. اینجا خورشید سیاه است و آواتارها حق ندارند روی هم بیافتند و هرچقدر هم که آدم وارد خورشید سیاه شود، سیستم اجازه نخواهد داد که مردم از درون هم رد شوند. تمام چیزهای درون خورشید سیاه، حجم دار، سفت و واقعی هستند. آدم‌ها هم معقول هستند. اینجا از آلت سخنگو و این چیزها خبری نیست. همه آواتارها شبیه آدم‌های واقعی هستند، همین‌طور اجنه. 

«جن» یا «دائمون» یکی از لغت‌های قدیمی مورد استفاده در سیستم عامل‌های یونیکسی است و برای نرم‌افزارهای بسیار سطح پایینی (پانویس: در اینجا سطح پایین به معنی نزدیکتر به سی‌پی‌یو است. برنامه‌ای مثل آفیس بسیار سطح بالا (نزدیک به کاربر) و یک درایور سخت‌افزار بسیار سطح پایین به حساب می‌آیند) استفاده می‌شده که به سیستم عامل در اجرای یک وظیفه خاص کمک می‌کرده‌. در خورشید سیاه، هر جن مثل یک آواتار است با این تفاوت که نشان دهنده یک موجود انسانی نیست. اجنه روبات‌هایی هستند که در متاورس زندگی می‌کنند. یک نرم‌افزار که مثل روح در ماشین زندگی می‌کند و معمولا وظیفه خاصی را بر عهده دارد. در خورشید سیاه اجنه‌ای هستند که نوشیدنی‌های مجازی برای مهمان‌ها می‌آورند و گاهی هم از یک نفر پیامی برای یک نفر دیگر منتقل می‌کنند. جن‌های دربان هم هستند که در صورت نیاز، می‌توانند آواتارهای ناخواسته را بگیرند و با رعایت قوانین قیزیک خورشید سیاه، از در بیرون بیندازند. البته بنا به پیشنهاد دیوید، قوانین فیزیک در خورشید سیاه کمی تغییر داده شده‌ تا بتوان به بیرون کردن افراد، چهره‌ای کارتونی داد. حالا این امکان وجود دارد که در هنگام بیرون کردن افراد پیانو یا گاوصندوقی را روی سر آن‌ها رها کرد تا آواتار له شده آن‌ها به بیرون منتقل شود. این بلا سر کسانی می‌آید که مزاحمت عمومی ایجاد کنند یا موجب ناراحتی یکی از افراد مشهور خورشید سیاه شوند یا بیماری مسری داشته باشند. یعنی اگر کامپیوتر شما به ویروسی آلوده باشد و تلاش کند از طریق خورشید سیاه دیگران را نیز آلوده کند، بهتر است چشمتان به سقف باشد تا زیر گاوصندوق یا پیانو، له نشوید. 

هیرو زیر لب می‌گوید «صفحه بزرگ». این اسم نرم‌افزاری است قدرتمند که توسط خودش برای کارمندان سی.آی.سی. نوشته شده. این برنامه بخشی از سیستم‌عامل خورشید سیاه است و بعد از اجرا بخش بزرگی از اطلاعات آن را می‌خواند و بعد یک نقشه بزرگ در جلوی چشمان هیرو نمایش می‌دهد. این نقشه نشان می‌دهد که چه کسانی در خورشید سیاه حضور دارند و با چه کسی مشغول حرف زدن هستند. هیرو قانونا نباید به این اطلاعات دسترسی داشته باشد ولی هیرو که برای هنرپیشه شدن به اینجا نیامده. هیرو یک هکر است. اگر هیرو به اطلاعاتی نیاز داشته باشد و به آن دسترسی نداشته باشد، مجبور است خودش آن را از حلقوم ماشین بیرون بکشد. نقشه نشان می‌دهد که دیوید در جای همیشگی‌اش نشسته؛ چهارگوش هکرها،‌ نزدیک بار مرکزی. چهارگوش علاقمندان هنرپیشگی هم همان ساکنان همیشگی روسی و چند علاقمند دیگر را دارد. چهارگوش ستارگان راک امشب خیلی شلوغ است. هیرو ستاره رپ ژاپنی - سوشی کی - را می‌بیند که امشب سر آن میز نشسته. چهارگوش ژاپنی‌ها هم پر است از علاقمندان ضبط موسیقی. میز این قسمت دقیقا مثل بقیه قسمت‌ها است با این اختلاف که به زمین نزدیک‌تر است و پر شده از اجنه گیشا. 

هیرو به سمت چهارگوش هکرها و میز دیوید می‌رود. او خیلی از کسانی را که در این چهارگوش نشسته‌اند می‌شناسد ولی مثل همیشه از تعداد کسانی که نمی‌شناسد یا به یاد نمی‌آورد، متعجب و ناراحت می‌شود. صنعت نرم‌افزار هم مثل ورزش حرفه‌ای باعث می‌شود قهرمانان سی ساله با دیدن قیافه‌های با استعداد بیست و یک ساله‌ها، احساس نگرانی کنند. 

از فاصله چند متری که دیوید را می‌بیند، متوجه می‌شود که او مشغول صحبت با یک سیاه و سفید است. علی‌رغم کیفیت بد تصویر این زن، هیرو او را از شیوه‌ای که حین صحبت دست‌هایش را تکان می‌دهد و از حالتی که حین گوش کردن به حرف‌های دیوید موهایش را به عقب می‌اندازد، می‌شناسد. آواتار هیرو، متوقف می‌شود و با همان چهره‌ای که سال‌ها قبل به زن زل زده بود، به او خیره می‌شود. در واقعیت، او دستش را دراز کرده و بطری آبجو را به دهانش رسانده است. 

نام این زن جوانتیا مارکوئز است. هیرو او را از زمانی که تازه به برکلی وارد شده بودند، می‌شناسد.  آن‌ها در آزمایشگاه فیزیک هم‌کلاس بودند. اثر اولین باری که او را دیده بود هنوز در هیرو باقی بود: زنی سرسخت، اهل مطالعه و گیک که همیشه طوری لباس می‌پوشید که انگار قرار است درست در همین لحظه برای استخدام در یک شرکت کفن و دفن، به جلسه مصاحبه برود. علاوه بر این او زبانی تند و تیز داشت در عجیب‌ترین وقت‌ها علیه کوچکترین اشتباهاتی که از نظر بقیه دانشجویان پنهان می‌ماند، به کار گرفته می‌شد. البته تا زمانی که سال‌ها بعد آن‌ها در پروژه خورشید سیاه همکار شدند، نیمه دیگر معادله برای هیرو معلوم نشد. در آن وقت هر دوی آن‌ها روی آواتارها کار می‌کردند. هیرو روی بدن‌ کار می‌کرد و دختر روی صورت. جوانتیا، یک نفری بخش صورت را تشکیل داده بود چون به جز او کسی فکر نمی‌کرد که کار روی صورت چیز ارزشمندی است. تا آن زمان صورت فقط کمی عضله و بخشی معمولی از بدن به حساب می‌رفت. دختر مشغول اثبات اشتباه بودن این ایده به دیگران بود. اما به هرحال در آن دوره جامعه مردانه‌ای که ساختار قدرت خورشید سیاه را تشکیل می‌داد حاضر نبود در مورد صورت منابع چندانی مصرف کند و آن را موضوعی ابتدایی می‌دانست. از نظر آن‌ها پرداختن به صورت و جنسیت صورت، موضوعی ناشی از کشیدن خط مرز بین دو جنس بود و مردان فنی شرکت فکر می‌کردند به اندازه کافی باهوش هستند که بدانند بین دو جنس، تفاوت عمده‌ای نیست. 

برخورد اول در هفده سالگی بود. هیچ چیز خاص هم در آن نبود. یک پسر هفده ساله که محصول پایگاه‌های نظامی است و سه هفته هم نمی‌شود که زندگی مستقلش را شروع کرده. ذهن خوبی دارد اما تنها از دو چیز در دنیا سر درمی‌آورد: فیلم‌های سامورایی و مکینتاش. البته این دو چیز را بسیار بسیار خوب می‌فهمد. در این دنیا جایی برای کسی مثل جوانتیا نیست. 

نوع خاصی از شهرهای کوچک هستند که در گوشه گوشه جهان، آویزان به پایگاه‌های نظامی رشد می‌کنند. هیرو پروتاگونیست، در مجموعه‌ای طولانی از این مدل شهرها رشد کرد. درست مثل گل ارکیده‌ای که زیر هزاران لامپ فلورسنت فروشگاه‌های بخر و بپر، رشدی سریع داشته باشد. پدر هیرو در ۱۹۴۴ و در شانزده سالگی به ارتش پیوست و یک سال را در  پاسیفیک گذراند، البته بیشترش را به عنوان زندانی جنگی. هیرو وقتی به دنیا آمد که پدر در اواخر میانسالی بود. در آن تاریخ پدرش می‌توانست سال‌ها پیش از خدمت بازنشسته شده و مشغول دریافت مستمری ماهانه‌اش باشد اما چون نمی‌دانست که بیرون از ارتش باید چکار کند، در ارتش مانده بود تا اینکه بالاخره در اواخر دهه ۸۰، او را به زور از ارتش بیرون کردند. قبل از اینکه هیرو به برکلی برود،‌ در بسیاری جاها زندگی کرده بود از جمله ورینگستون نیوجرسی، تاکومای واشنگتن، فایتویل در کارولینای شمالی، هینسویل در گرجستان، کیلین در تگزاس، گرافنور آلمان، سئول در کره، اوجن در کانزاس و واترتاون نیویورک. تمام این مکان‌ها یک جور بودند. یک شکل خیابان بندی، یک شکل گتو و یک مجموعه مغازه. حتی آدم‌ها هم یکی بودند و بارها و بارها پیش آمد که او در جایی متفاوت، همکلاسی‌های قدیمی را ببیند که از سر اتفاق، پدرانشان در همان زمان در همان پایگاه مشغول خدمت بودند. 

رنگ پوست آن‌ها متفاوت بود ولی همه به یک گروه نژادی تعلق داشتند: ارتش. سیاه‌ها مثل بچه‌های سیاه حرف نمی‌زدند. آسیایی‌ها مثل بقیه آسیایی‌ها فرهنگ جدا نداشتند و بچه‌های سفید - اکثرا - مشکلی در ارتباط با سیاه‌ها و آسیایی‌ها پیدا نمی‌کردند. دخترها هم جایشان را در این نظام می‌دانستند. همه مادرهای مشابهی داشتند که لباس‌هایشان را اتو می‌زد و موهای همه‌شان یک‌جور مرتب می‌شد. همه دخترها خونگرم و آرامش‌بخش بودند و اگر احتمالا کسی هوش بیشتری داشت، بلد بود چطور آن را پنهان کند. 

به این ترتیب اولین باری که هیرو جوانیتا، یا هر دختر مشابهی، را دید، متوجه شد که بعضی‌ها با دیدگاهی که او نسبت به دخترها دارد، متفاوت هستند. جوانیتا موهای سیاه و بلند و براقی داشت که تا به رد هیچ ماده شیمیایی به جز شامپوهای معمول روی آن به جا نمانده بود. رنگ آبی روی پلک‌هایش دیده نمی‌شد. لباسش تیره بود و بسته و هیچ کس حتی پروفسورهایی را که هیرو هم از آن‌ها حساب می‌برد به جاییش حساب نمی‌کرد. 

وقتی هیرو دوباره بعد از چند سال او را دید - یعنی بعد از مدتی که در ژاپن و بین آدم‌های درست و حسابی از طبقه‌ای بالاتر از آنچه به آن عادت داشت گذراند؛ یعنی طبقه‌ای که لباس‌های درست و حسابی می‌پوشیدند و با زندگی‌شان کارهای واقعی می‌کردند - تازه به این واقعیت پی برد که یک آدم برازنده، باهوش و تباه‌شده است. در این ملاقات، هیرو فهمید که جوانیتا، تغییری بنیادین کرده است.

اما بعد هیرو به دیدار پدرش به یکی از همان شهرهای ارتشی رفت و در مهمانی فارغ‌التحصیلی دوباره او را دید. او به شکلی غیرعادی به یک زن کمی چاق تبدیل شده بود که موی رنگ شده و لباسی پر زرق و برق داشت و مجله‌های سطحی می‌خواند. آدامس می‌ترکاند و دو بچه داشت که برای بزرگ کردنشان وقت و انرژی نمی‌گذاشت.

دیدن این زن باعث شد او به روشن شدگی برسد. البته نه روشنایی تابیده از بهشت بلکه روشنی یک چراغ قوه نیم سوز که از بالای یک نردبان به سمت آدم تابانده شده باشد: جوانیتا تغییر چندانی نکرده بود بلکه فقط رشد کرده بود. این او بود که تغییر کرده بود. آنهم بنیادین.

هیرو یک بار هم وارد دفتر او شد. فقط برای یک موضوع کاری. تا آن روز آن‌ها بارها همدیگر را دیده بودند ولی طوری رفتار می‌کردند که انگار همدیگر را نمی‌شناسند. او گفته بود که هیرو در را ببندد و نمایشگر کامپیوترش را خاموش کرده بود و با چرخاندن مدادی در دست، مثل یک سوشی از دیروز مانده به هیرو زل زده بود. پشت سر جوانیتا، یک نقاشی مبتدی از یک خانم مسن به چشم می‌خورد که در یک قاب قدیمی گذاشته شده بود. این تنها تزیین دفتر او بود. بقیه هکرها اتاقشان را با شاتل‌های در حال بلند شدن یا پوسترهایی از فضاپیمای انترپرایز تزیین می‌کردند. 

«این مادربزرگم است. خدا رحتمش کند» و اضافه کرده بود «او الگوی من در زندگی است»

«چرا؟ برنامه‌نویس بود؟»

زن از بین مداد چرخان به هیرو نگاه کرده بود. طوری که انگار می‌خواست نشان دهد یک پستان‌دار تا چه حد می‌تواند آهسته نفس بکشد ولی زنده بماند. جوابش کوتاه و ساده بود «نه» ولی بعدا با یک جواب پیچیده‌تر تکمیل شد «وقتی پانزده سالم بود، عادت ماهانه‌ام عقب افتاد. من و دوست پسرم از دیافراگم استفاده می‌کردیم ولی من می‌دانستم که احتمال خطا همیشه وجود دارد. ریاضی من خوب بود و احتمال خطا را به ضمیر ناخودآگاهم منتقل کرده بود. وحشت کرده بودم. رفتار سگ‌مان با من عوض شده بود - احتمالا می‌توانست بوی یک زن حامله را تشخیص دهد - شاید هم بوی یک فاحشه حامله را. فرقی نمی‌کرد». 

صورت هیرو یخ زده بود. از تعجب و آشفتگی. جوانیتا بعدها از این حالت چهره او در کارش استفاده کرد. حینی که با او حرف می‌زد در عضلات صورتش دقیق شده بود و می‌دید که چطور عضلات کوچک پیشانی ابروها را بالا می‌کشد و باعث تغییر شکل چشم‌ها می‌شود. 

«برادرم از هیچ چیز خبر نداشت. دوست پسرم از این هم بدتر بود. در واقع باعث شد کشف کنم که یک بیگانه است. مثل خیلی از دیگر افراد نژاد شما». منظورش از این عبارت، مردها بودند. «به هرحال... مادربزرگم به دیدن من آمد». به عقب برگشت و به تصویر نگاهی انداخت و ادامه داد: «سعی کردم تا وقت شام که همه دور هم نشستیم با او روبرو نشوم ولی سر میز و بعد از فقط ده دقیقه - شاید با نگاه کردن به صورتم - همه چیز را فهمید. من ده کلمه هم حرف نزده بودم. آنهم در حد «لطفا سس را به من بدهید». نمی‌دانم چطور صورتم اینقدر اطلاعات را منتقل کرد یا چه چیزی در ذهن مادرم باعث شد بتواند چنین اطلاعاتی را از چهره‌ام بخواند و از آن همه بخارات، واقعیت‌های چگال بیرون بکشد.»

بیرون کشیدن واقعیت‌های چگال از بخارات. هیرو هیچ گاه لحن این جمله را از یاد نبرد و با هر بار تکرارش حس همان اولین باری را داشت که فهمیده بود جوانیتا چقدر باهوش است.

جوانیتا ادامه داد «ارزش اینها را تا ده سال بعد که در دانشگاه به عنوان یک ترم بالایی داشتم روی یک رابط کاربری جان می‌کندم نفهمیدم. آن پروژه برای رسیدن به یکی از آن کمک هزینه‌های تحصیلی عالی بود و طی آن می‌خواستم رابطی بسازم که کلی اطلاعات را سریعا به کاربر منتقل کند». منظورش از کمک‌هزینه‌های تحصیلی عالی، هر چیزی بود که به پروزه‌های بخش دفاعی مربوط باشد. «سراغ هر چیز ممکنی رفته بودم، حتی گذاشتن مستقیم الکترود در مغز. بعد ناگهان یاد مادربزرگم افتادم و گفتم خدایا! یادم افتاد که مغز انسان می‌تواند حجم عظیمی از اطلاعات را در زمانی کم درک کند به شرطی که اطلاعات به شکل درست به آن داده شوند... با رابط صحیح. اگر چیزی رابط خوبی داشته باشد، می‌شود به راحتی آن را فهمید. کافی است یک صورت به سیستم اضافه کنیم. کمی قهوه می‌خواهی؟»

فکری در مغز هیرو آژیر می‌کشید: من در کالج چطور بودم؟ چه کارهای گندی کرده‌ام؟ آیا برداشت اول جوانیتا از من بد بوده است؟

احتما اکثر پسران جوان در سکوت با این افکار کنار می‌آمدند اما هیرو کسی نبود که با فکر بیش از حد به مسایل، خودش را دیوانه کند، پس او را به یک بار دعوت کرد و بعد از دو سه لیوان، سوال را پرسید:

- فکر می کنی من آدم گندی هستم؟

دختر خندید و هیرو هم لبخندی زد. او نمی‌دانست که این سوال تا مدت‌ها محور بحث‌هایشان خواهد بود. آیا واقعا جوانیتا فکر می‌کرد هیرو آدم گندی است؟ هیرو دلایلی داشت که جواب را مثبت فرض کند ولی نه بار از هر ده باری که سوال می‌کرد، جواب منفی بود. این سوال‌ها بارها به مباحثات داغی رسید و بارها هم سبب هم‌آغوشی‌های جذابی شد، گاهی باعث جدایی می‌شد و گاهی آن‌ها را به هم پیوند می‌زد ولی در نهایت، خستگی ناشی از کار بود که باعث می‌شد آن‌ها از هم جدا شوند. روح هیرو از نیاز به دانستن جواب خسته بود و مغزش از این واقعیت که جواب جوانیتا برایش تا این حد مهم است، آزرده. زن هم به این فکر می‌کرد که اگر هیرو تا این حد مطمئن است که ارزشی پایین‌تر از او دارد، لابد چیزی می‌داند که او از آن بیخبر است.

هیرو گاهی تفاوت‌ها را به تفاوت‌های طبقاتی نسبت می‌داد. البته با کنار گذاشتن این واقعیت که پدر دختر در خانه‌ای کثیف در مکزیکالی زندگی می‌کرد و پدر هیرو احتمالا بیشتر از اکثر اساتید دانشگاه، درآمد داشت. ایده طبقه اجتماعی مدام در سر هیرو می‌چرخید و او آن را این طور تفسیر می‌کرد که طبقه، چیزی فراتر از درآمد است و بیشتر مربوط می‌شود به درک آدم‌ها از اینکه در کجای نظام اجتماعی ایستاده‌اند. هیرو این را نمی‌دانست. پدرش گروهبان ارشد بود و مادرش زنی کره‌ای که هموطنانش اسرای ژاپنی بودند و هیرو نمی‌دانست که آسیایی‌ است یا سیاه‌پوست یا فقط ارتشی. نمی‌دانست فقیر است یا ثروتمند، تحصیلکرده یا بی‌سواد، باهوش یا خوش‌شانس. هیچ بخشی از کشور هم نبود که او خود را متعلق به آن بداند. البته به جز کالیفرنیا که گفتن اینکه من کالیفرنیایی هستم تفاوت چندانی با این ندارد که بگویید من نیمکره‌ شمالی‌ای هستم. شاید در نهایت، این سردرگمی او بود که به او هویت می‌داد. 

بعد از جدایی نهایی، هیرو مدتی را با زن‌های سطحی‌ای گذراند که (بر خلاف جوانیتا) از شنیدن اینکه او در یک شرکت با فن‌آوری بالای سیلیکون‌ولی کار می‌کند، هیجان زده می‌شدند. این اواخر دنبال زن‌هایی می‌گشت که تحت تاثیر قراردادنشان، راحت‌تر هم باشد. 

جوانیتا هم مدتی مجرد ماند و سپس شروع به بیرون رفتن با دیوید کرد و در نهایت با او ازدواج کرد. دیوید می‌دانست که در جهان چکاره است. خانواده‌اش روس‌های یهودی مهاجر بودند و تمام هفتاد سالی را که از لاتیوا خارج شده بودند در بروکلین گذرانده بودند. آن‌ها قبل از ترک لاتیوا، پانصد سال در آنجا زیسته بودند. دیوید با یک تورات می‌توانست نسبش را به آدم و حوا برساند. او تک فرزندی بود که همیشه در کلاس شاگرد اول می‌شد و مدرک کامپیوترش را از استنفورد گرفته بود. او شرکت خودش را باز کرد و پولدار شد و حالا مدیر خورشید سیاه بود. دیوید همیشه در مورد همه چیز مطمئن بود، حتی وقتی کاملا اشتباه می‌کرد. به همین دلیل بود که هیرو از شغلش در خورشید سیاه استعفا داد و آینده پر از پولش را ترک کرد. این دقیقا همان دلیلی بود که باعث شد جوانیتا هم از دیوید جدا شود. 

هیرو در عروسی جوانیتا و دیوید شرکت نکرد. او چند ساعت قبل از شروع مراسم به زندان انداخته شده بود.  او را در گولدن گیت و در حالی دستگیر کرده بودند که از یک بطری جرعه جرعه می‌نوشید و با یک شمشیر سامورایی اصل، به توپ‌ها و فریزبی‌های دیگران حمله می‌برد تا آن‌ها را در هوا نصف کند. حمله به یک هدف هوایی و نصف کردن آن بین زمین و آسمان کار کوچکی نیست. تنها نکته منفی این است که ممکن است صاحب توپ یا فریزبی حرکت ماهرانه شما را تفسیری اشتباه کند و پای پلیس را به میان بکشد.

او با پرداخت پول همه فریزبی‌ها و توپ‌ها توانست از زندان خلاص شود و از آن به بعد دیگر هیچ وقت از جوانیتا نپرسید که آدم گندی است یا نه. حالا خود هیرو جواب را می‌دانست.

از آن تاریخ به بعد، راه آن‌ها از هم جدا شد. در سال‌های اولیه پروژه خورشید سیاه، اگر هکری حقوق می‌گرفت از طریق دریافت سهام بود. هیرو جزو کسانی بود که به محض دریافت سهام، آن را می‌فروخت. اما جوانیتا نه. حالا جوانیتا پولدار بود و هیرو نبود. گفتن اینکه هیرو سرمایه‌گذار بدی بود و جوانیتا می‌دانست چطور باید سرمایه‌گذاری کرد ساده‌انگارانه است: جوانیتا همه تخم‌مرغ‌هایش را در یک سبد گذاشته بود؛ سرمایه‌گذاری همه پولش در خورشید سیاه. او شانس آورد و پولدار شد اما ممکن بود همه تخم‌مرغ‌هایش یکجا بشکند. در عوض هیرو شانس چندانی نداشت. وقتی پدرش بیمار شد بسیاری از هزینه‌های اصلی توسط ارتش پرداخت شد اما هزینه‌های دیگری هم داشتند. مادرش که به زحمت انگلیسی حرف می‌زد امکان خرج کردن پول در آمریکا را نداشت. هیرو کل پس‌اندازش در سهام را فروخت و مادرش را به یک استراحتگاه خوب در کره فرستاد. مادرش عاشق آنجا بود. هیرو می‌توانست سهامش را نگه دارد و چند سال بعد میلیون‌ها دلار در سال درآمد داشته باشد ولی مادرش تا آن موقع صبر نمی‌کرد. حالا هربار که هیرو مادرش را در متاورس می‌دید که لباس گلف پوشیده و از زندگی‌اش راضی است با خودش می‌گفت که این چیزی است که می‌خواهد. این رضایت، برای صاحبخانه‌اش پول نمی‌شود ولی خوب است. اگر آدم در چاه فاضلاب هم زندگی کند، همیشه متاورس هست و در متاورس، هیرو پروتاگونیست یک شاهزاده جنگجو است.

# فصل هشت

زبان هیرو می‌سوزد. متوجه می‌شود که در واقعیت فراموش کرده آبجو را قورت بدهد. 

عجیب است که جوانیتا با یک آواتار سیاه و سفید و از یک ترمینال قراضه، به خورشید سیاه آمده است. دقیقا او بود که کشف کرد چطور یک آواتار می‌تواند احساسات را منتقل کند. این واقعیتی است که هیرو هیچ وقت فراموشش نکرده چون تمام دوران برنامه‌نویسی را با هم گذرانده بودند و هربار که در متاورس، آواتاری عصبانی یا شوکه می‌دید، حس‌ می‌کرد که به صورت خودش یا صورت جوانیتا نگاه می‌کند، به آدم و حواهای متاورس. این فراموش شدنی نیست.

مدتی کوتاه بعد از جدایی جوانیتا و دیوید، خورشید سیاه به اوج شکوفایی‌اش رسید. بعد از اینکه پول‌ها را شمردند و تقسیم کردند و به اندازه کافی از ستایش هکرهای دیگر کیف کردند، دور هم نشستند و به این نتیجه رسیدند که چیزی که باعث موفقیت خورشید سیاه شده، نه سیستم پیشرفته جلوگیری از تصادم است و نه اجنه‌های خورشید. عامل اصلی موفقیت، صورت‌هایی است که جوانیتا خلق کرده بود. اگر باور نمی‌کنید از ژاپنی‌هایی که سر میزشان نشسته‌اند بپرسید. آن‌ها با کت و شلوارهایشان از اطراف و اکناف دنیا به اینجا می‌آیند تا با هم در مورد تجارت صحبت کنند و اعتقاد دارند که این صحبت به اندازه صحبت رو در رو، مفید است. به هرحال در اینگونه مذاکرات، بخش عمده‌ای از کلمات در ترجمه گم می‌شوند و چیزی که باقی می‌ماند، حالت‌های چهره و زبان بدنی است که افراد موقع صحبت به کار می‌گیرند. ژاپنی‌ها با دقت به این جزییات به راحتی متوجه می‌شوند که در فکر همکار تجاری‌شان که در آنسوی میز نشسته، چه می‌گذرد. این دقیقا چیزی است که به آن بیرون کشیدن ماده چگال از بخارات گفته می‌شود. 

جوانیتا، قبول نکرد که این روند را تحلیل کنند. او اصرار داشت که این موضوع امری غیر قابل توصیف است، چیزی که با کلمات قابل بیان نیست. او به عنوان یک کاتولیک بنیادگرا، با چیزهای غیرقابل توصیف مشکلی نداشت اما هکرهایی که مغزشان بیت و بایت است،‌ این را نمی‌پذیرفتند. از نظر آن‌ها، ادعای غیرقابل تحلیل بودن انعکاس احساسات در چهره، یک ادعای غیرعقلانی است؛ مشابه چیزی که عرفا ادعا می‌کنند. جوانیتا به همین خاطر از گروه جدا شد و به یک شرکت ژاپنی پیوست. شرکت‌های ژاپنی هیچ مشکلی با ادعاهای عرفانی ندارند؛ البته تا وقتی که از آن‌ها پول در بیاید.

جوانیتا دیگر هرگز به خورشید سیاه نیامد. از یک طرف از دیوید و دیگر هکرهایی که ارزش کارش را نپذیرفته بودند دل‌چرکین بود و از طرف دیگر، به این نتیجه رسیده بود که کل جریان، چیز چرندی است. در واقع او به این نتیجه رسیده بود که متاورس باعث انحراف شیوه برخورد انسان‌ها با یکدیگر می‌شود و اعتقاد داشت که انسان باید شیوه طبیعی ارتباطش را حفظ کند. 

دیوید متوجه حضور هیرو شده و با گوشه چشم اشاره می‌کند که الان وقت مناسبی برای صحبت نیست. اینجور اشاره‌های ریز معمولا در بین نویز سیستم گم می‌شود اما کامپیوتر شخصی دیوید آنقدر خوب است و جوانیتا آنقدر قوی آواتارش را طراحی کرده که می‌تواند به راحتی چنین اشاره‌ای بکند. 

هیرو برمی‌گردد و به آرامی چرخی در اطراف بار دایره‌ای می‌زند. همه شصت و چهار قطعه بار، توسط افراد سطح پایین صنعت اشغال شده‌اند که دو تا دو تا و سه تا سه تا مشغول به کار تخصصی‌شان هستند: شایعه و توطئه.

«بعدش با همین ایده رفتم سراغ کارگردان. یک خانه ویلایی دارد که ...»
«همان خانه بزرگ؟»
«دقیقا! شنیده‌ام که دبی وقتی خانه مال فرانک و میتزی بوده، به آنجا رفته است»
«به هرحال... در فیلم یک صحنه هست که شخصیت اصلی در یک زباله‌دانی از خواب بیدار می‌شود. می‌خواهم نشان بدهم که یک آدم چطور دلسرد می‌شود...»
«دلسردی هم یک جور انرژی است»
«دقیقا»
«فوق العاده می‌شود»
«به نظر خودم هم جالب است. ولی کارگردان می‌خواهد این صحنه را با صحنه‌ای عوض کند که هنرپیشه اصلی با یک بازوکا در بیابان گیر کرده و خودروهای گذری را منفجر می‌کند. در اصل مساله این است که دوست دارد یک بازوکا در فیلم باشد. باید با او صحبت کنم که از خیر این ایده بگذرد.»
«صحنه جالبی است ولی حق با تو است. بازوکا هیچ وقت به پای یک زباله‌دانی نمی‌رسد.»

هیرو که برای چند لحظه مکث کرده و به مکالمه گوش می‌دهد، کمی دور می‌شود و دوباره زیر لب می‌گوید «صفحه بزرگ». نقشه جادویی ظاهر می‌شود که نمایانگر جای هر کس در خورشید سیاه است. مکان خود هیرو با یک علامت مشخص شده و هیرو به راحتی می‌تواند نام فیلمنامه‌نویس بغلی را بخواند. سر فرصت باید جستجویی در انتشارات صنعت فیلم بکند تا ببیند که این آدم مشغول کار روی چه فیلمنامه‌ای است. شاید هم نگاهی به فهرست کارگردان‌ها بیندازد و کسی را که فتیش بازوکا دارد بیابد. کل مکالمه بالا را کامپیوترش برای او آورده پس همه صداها و تصاویر در کامپیوتر ذخیره شده‌اند. امروز عصر، صداها را غیرقابل شناسایی خواهد کرد و تحت ایندکس بانک اطلاعاتی کارگردان دارای فتیش بازوکا و همین‌طور نام نویسنده فعلی فیلمنامه به کتابخانه اضافه خواهد کرد. در طول روزهای آینده فیلمنامه‌نویسان بارها و بارها آن را جستجو خواهند کرد و آنقدر به آن گوش خواهند کرد تا آن را از حفظ شوند. بخشی از پول پرداختی آنان به حساب هیرو در کتابخانه خواهد رفت. تا یک هفته دیگر، صندوق دیجیتالی کارگردان مربوطه پر از فیلمنامه‌هایی با محور بازوکا خواهد شد. واو...

چهارگوشه ستارگان راک آنقدر براق و نورانی است که نگاه کردن به آن هم سخت است. آواتار ستارگان راک، موهایی دارند که در دنیای واقعی فقط می‌تواند یک آرزو باشد. هیرو نگاهی کلی می‌اندازد تا ببیند آیا هیچ‌یک از دوستانش آنجا هستند یا نه. کسی نیست. اینجا پارازیت‌ها و ستارگان قدیمی جمعند. بیشتر دوستان هیرو، جزو علاقمندان و ستارگان آینده هستند. 

چهارگوشه ستارگان سینما را راحت‌تر می‌شود نگاه کرد. بازیگران آمدن به اینجا را دوست دارند چون فقط در خورشید سیاه است که به همان خوبی فیلم‌های سینمایی دیده می‌شوند. علاوه بر این و برخلاف دنیای واقعی، برای بودن در یک بار لازم نیست قصر، هتل، شله اسکی یا کابین اختصاصی هواپیما را به شکل فیزیکی ترک کنند. آن‌ها می‌توانند در اینجا قدم بزنند و با دوستانشان ملاقات کنند بدون اینکه از بابت آدم‌دزدها، عکاسان مجله‌های پاپارازی [*****]‌، فیلم‌نامه‌نویس‌های کنه، قاتل‌ها، نامزدهای سابق، درخواست کنندگان عکس امضا شده، طرفداران دیوانه، پیشنهاددهندگان ازدواج یا نویسندگان ستون شایعات مجله‌های زرد نگران باشند. 

به مسیر ادامه می‌دهد و در یک بررسی سریع، زیرچشمی چهارگوشه ژاپنی‌ها را می‌پاید. مثل همیشه پر است از کت و شلوار پوش‌. بعضی‌ها با سفیدهای صنعت گپ می‌زنند و بخش بزرگی از چهارگوشه با یک پارتیشن موقت، جدا و از نظر پنهان شده است.

دوباره صفحه بزرگ. هیرو بررسی می‌کند که چه آدم‌هایی پشت آن پارتیشن موقت نشسته‌اند و اسم‌ها را با رنگ قرمز، جدا می‌کند. تنها کسی که می‌شناسد یک آمریکایی است: ال. باب. ریف؛ غول انحصاری تلویزیون کابلی. اسمی بسیار بزرگ. آنقدر بزرگ که به ندرت می‌شود او را دید. به نظر می‌رسد با کلی مدیر رده بالای ژاپنی مشغول مذاکره است. هیرو اسامی را در کامپیوتر ذخیره می‌کند تا بعدا آن‌ها را در بانک اطلاعاتی سی.آی.سی. جستجو کند و ببیند چه کسانی هستند. به نظر می‌رسد ملاقات بزرگ و مهمی باشد. 

«هی! هیروی جاسوس! چطوری؟»

هیرو برمی‌گردد. جوانیتا پشت سرش ایستاده و با همین آواتار سیاه و سفید هم خوب به نظر می‌رسد. می‌پرسد «سرحال هستی؟»

«بل ممنون. تو چطوری؟»

«عالی. امیدوارم از اینکه مجبوری با این آواتار که به فکس می‌ماند صحبت کنی، ناراحت نشوی».

«جوانیتا،‌ می‌دانی که من ترجیح می‌دهم به فکس تو نگاه کنم تا به پوست دیگر زن‌ها»

«ای بدجنس موذی! از آخرین باری که حرف زدیم خیلی می‌گذرد!» و ادامه می‌دهد «امیدوارم دنبال اسنوکرش نرفته باشی. دیوید که به حرف من گوش نمی‌دهد.»

«چی به نظر می‌رسم؟ یک راهب گوشه گیر؟ من دقیقا کسی هستم که باید دنبال اینجور چیزها باشد.»

«من تو را از خودت بهتر می‌شناسم. گاهی جو گیر می‌شوی اما باهوشی. سرعت عکس‌العمل ویژه شمشیربازها را هم که داری». 

«ولی اینها چه ربطی به مصرف نافرم مواد دارد؟»

جوانیتا لحظه‌ای مکث می‌کند و جواب می‌دهد:

«خب آمدن چیزها را می‌بینی و عکس العمل نشان می‌دهی. این یک غریزه است و هر کسی نمی‌تواند یادش بگیرد. همین که برگشتی و مرا دیدی، همان قیافه را در صورتت دیدم. فکر می‌کردی که چه خبر است و من اینجا چه غلطی می‌کنم!»

«دقیقا! فکر می‌کردم با آشناها در متاورس صحبت نمی‌کنی»

«فقط گاهی که مجبور می‌شوم فورا با کسی تماس بگیرم و خب با تو هم که همیشه حرف می‌زنم.»

«واقعا؟ چطور؟»

«خودت می‌دانی. به خاطر خودمان. یادت هست؟ به خاطر رابطه‌ای که داشتیم - زمانی که این را می‌نوشتیم - من و تو تنها کسانی هستیم که می‌توانند در متاورس با هم صادقانه صحبت کنند.»

هیرو می‌گوید «همیشه همان آدم پر رمز و راز باقی می‌مانی» و لبخندی زد تا فضای صحبت را به سمت گرم‌تری هدایت کند ولی جوانیتا این فضا را نمی‌پذیرد، جواب می‌دهد:

«تصور هم نمی‌کنی الان چقدر پر رمز و راز هستم.»

«چقدر پر رمز و راز هستی؟»

جوانیتا نگاهی پر از دقت به چشم‌های هیرو می‌اندازد. دقیقا مشابه همان نگاهی که چند سال پیش در دفتر کارش به هیرو انداخته بود. 

ذهن هیرو درگیر این سوال است که چرا جوانیتا همیشه در حضور او، اینطور آماده‌باش ظاهر می‌شود. در دوران کالج تصور می‌کرد که جوانیا نگران هوش او است، اما حالا سال‌ها بود که می‌دانست این کمترین نگرانی جوانیتا است. در خورشید سیاه، به این نتیجه رسیده بود که این وضعیت آماده باش، نوعی حالت دفاعی زنانه است که جوانیتا سعی می‌کند توسط آن به او اجازه پیشرفت در رابطه را ندهد. اما حالا این هم به نظرش چندان مربوط نمی‌رسید. 

حالا که به اندازه کافی از عمر زندگی عاشقانه‌اش گذشته است، هیرو به یک نظریه جدید رسیده: جوانیتا محتاط است چون به او علاقمند است. جوانیتا بر خلاف میلش، به هیرو علاقمند است. هیرو دقیقا همان عشق جذاب اما اشتباهی است که یک دختر باهوش مثل جوانیتا باید از آن دوری کند. 

حتما همین است. بالا رفتن سن، هیرو را به این جواب رسانده. 

جوانیتا در جواب به سوال هیرو می‌گوید «همراهی دارم که می‌خواهم ببینمش. یک آقا و استاد باشخصیت به اسم لاگوس. برای گپ زدن، آدم فوق‌العاده‌ای است.»

«دوست پسرت است؟»

به جای جواب زننده همیشگی، جوانیتا چند لحظه برای پاسخ مکث می‌کند و بعد شلاق را فرود می‌آورد «بر خلاف رفتارم در محیط کار‌، در خورشید سیاه با هر کسی که ببینم نمی‌خوابم. اگر هم می‌خوابیدم،‌ لاگوس تیپی که دوست دارم نبود.»

«و چه تیپی دوست داری؟»

«پیچیده نیست.»

«چی؟»

«پیر، پولدار، موطلایی و بدون قوه تخیل که یک شغل ثابت و خوب هم داشته باشد»

هیرو می‌فهمد که سوال اشتباهی کرده. سعی می‌کند جواب خوبی بدهد «می‌توانم مویم را رنگ کنم. و بالاخره هم که پیر خواهم شد.»

بالاخره جوانیتا می‌خندد. یک خنده شدید که فضای عصبی را عقب می‌راند. «هیروی عزیز. باور کن که من کمترین کسی هستم که الان علاقمند به دیدنش باشی.»

«چطور؟ به کلیسایی که راه انداخته‌ای مربوط می‌شود؟». جوانیتا بخش بزرگی از پول عظیمی که در می‌آورد را صرف افتتاح یک شاخه جدید کلیسای کاتولیک کرده است و خودش را مبلغی برای بی‌خدایان باهوش دنیا می‌داند. 

«خودت را به خنگی نزن. این دقیقا چیزی است که مخالف آن هستم. دین برای احمق‌ها نیست.»

«قبول نیست!‌ این عادلانه نیست که تو هر حسی را از صورت من بخوانی ولی من با یک آواتار سیاه و سفید چشمک زن طرف باشم.»

جوانیتا به این اعتراض دوستانه توجهی نمی‌کند و ادامه می‌دهد «بدون شک به دین مربوط است اما آنقدر پیچیده است و پیش‌زمینه تو درباره این موضوع آنقدر کم که نمی‌دانم باید توضیحم را از کجا شروع کنم». 

«هی! اینطور نیست. من در دبیرستان هر هفته به کلیسا می‌رفتم و جزو گروه کر بودم.»

«می‌دانم و مشکل هم همین است. نود و نه درصد چیزی که در اکثر کلیساها می‌گذرد هیچ ربطی به دین ندارد. آدم‌های باهوش دیر یا زود این نکته را می‌فهمند و سریع نتیجه گیری می‌کنند که موضوع بی‌ربط است و به خاطر همین است که بیشتر افراد باهوش، خداناباور می‌شوند.»

«یعنی چیزهایی که آنجا یاد گرفتم با چیزی که تو به آن‌ها دین می‌گویی ربطی ندارد؟»

جوانیتا یک لحظه به فکر فرو می‌رود و بعد یک هایپرکارت از جیبش بیرون می‌آورد؛ «این را بگیر.»

در لحظه‌ای که هیرو هایپرکارت را در دست می‌گیرد،‌ شکل آن از یک سطح مستطیل دو بعدی به یک جسم حجم‌دار کرمی رنگ تغییر می‌کند و بعد ثابت می‌شود. بر روی سطح بیرونی جسم جدید با حروف سیاه و براق نوشته شده:

    بابِل (اینفوکالیپس) 
    
(پانویس: آپوکالیپس به معنی پایان دنیا است که در اینجا با کلمه اینفورمیشن ترکیب شده)

# فصل نه

جهان برای یک لحظه ساکن و خاکستری می‌شود. دیگر خبری از حرکت نرم خورشید سیاه نیست و هر حرکت، مجموعه‌ای از سکون‌های مقطع است. به وضوح فشار زیادی به کامپیوتر هیرو آمده و احتمالا تمام مدارها مشغول پردازش اطلاعات سنگینی هستند که روی کامپیوتر آوار شده. کامپیوتر مشغول تحلیل داده‌های هایپرکارت است و در طول این مدت،‌ توان انجام محاسبات لازم را برای نمایش بی عیب و نقص خورشید سیاه ندارد. 

هیرو می‌گوید «لعنت به روح شیطان» و لحظه‌ای بعد خورشید سیاه با حرکت‌های نرم و شکوهمندش به شکل تمام رنگی باز می‌گردد. او ادامه می‌دهد «چه چیز لعنتی‌ای در کارت بود؟ باید نصف کتابخانه را در آن ریخته باشی!»

جوانیتا پاسخ می‌دهد «و یک کتابدار را که به تو کمک می‌کند راهت را در بین اطلاعات پیدا کنی. کلی ام.پگ از ال. باب. رایف که بیشتر حجم اطلاعات هم به او مربوط است.»

هیرو با دودلی پاسخ می‌دهد «خب.. سعی می‌کنم نگاهی به آن‌ها بیندازم».

«حتما این کار را بکن. بر خلاف دیوید تو به اندازه کافی باهوشی که از این جریان سود کنی. در این مدت هم از راون دور باش و همین‌طور از اسنوکرش. باشه؟»

«راون دیگر کیست؟»

اما جوانیتا حتی پیش از شنیدن این پرسش به سمت در خروجی راه افتاده و حین خروج، همه سرها به سمت او چرخیده است. هنرپیشه‌ها با تعجب به او نگاه می‌کنند و هکرها حسرت گپ زدن با او را می‌خورند. 

هیرو به چهارگوشه هکرها بر می‌گردد. دیوید مشغول بر زدن هایپرکارت‌های روی میز است. فیلم‌ها و کلیپ‌ها، کلی برنامه و شماره تلفن‌هایی که به خط خرچنگ قورباغه نوشته‌ شده‌اند. او خطاب به هیرو می‌گوید:

«هربار که تو وارد خورشید سیاه می‌شوی یک چیزی در سیستم‌عامل جابجا می‌شود. همیشه در فکرم است که بعد از ورود تو، خورشید سیاه قرار است کرش کند.»

«باید صفحه بزرگ باشد.» و هیرو ادامه می‌دهد «یک روتین دارد که برای یک لحظه در حافظه پایینی سیستم عامل، وقفه ایجاد می‌کند»

«آه... همین است. خواهش می‌کنم بیندازش دور.»

«چی؟ صفحه بزرگ را؟ بیندازم دور؟»

«آره. یک زمانی چیز چشمگیری بود ولی الان مثل این است که بخواهی در یک راکتور اتمی با یک تبر سنگی تعمیرات انجام دهی.»

«از اظهار لطفت ممنونم.»

دیوید می‌گوید «اگر می‌خواهی آن را به یک برنامه کم خطرتر تبدیل کنی، من حاضرم همه هدر [****]های برنامه فعلی را به تو بدهم.» و برای اینکه مطمئن شود هیرو را ناراحت نکرده اضافه می‌کند که «حرف من سر توانایی‌های برنامه‌نویسی تو نیست. بحث من این است که باید خودت را با وضعیت این روزها، هماهنگ کنی.»

«اما کار خیلی سختی است.» هیرو اضافه می‌کند که «دیگر جایی برای هکرهای آزاد و مستقل نیست. حالا دیگر حتما باید برای شرکت‌های بزرگ کار کنی.»

«این را می‌دانم. این را هم می‌دانم که تو اهل کار کردن برای شرکت‌های بزرگ نیستی. به همین دلیل است که می‌گویم چیزهایی را که لازم داری من به تو خواهم داد. تو از نظر من همیشه عضوی از خورشید سیاه هستی هیرو. حتی بعد از اینکه راهت را جدا کردی.»

این دیوید کلاسیک است. دوباره دارد با قلبش حرف می‌زند و مغزش را کنار گذاشته. اگر هیرو نمی‌دانست که دیوید یک هکر است، ممکن بود فکر کند که مغز ندارد. 

هیرو گفت «بگذار در مورد یک چیز دیگر حرف بزنیم» و ادامه داد «من دچار توهم شده‌ام یا تو و جوانیتا واقعا داشتید با هم حرف می‌زدید؟»

خنده‌ای صورت دیوید را پر می‌کند. او از زمان «مذاکره» با دیوید خیلی مهربان بوده. مذاکره، سال‌ها قبل حین نوشیدن آبجو و خوردن صدف و یک گپ دوستانه بین دو رفیق قدیمی شروع شد. هنوز به آخر آبجوها نرسیده بودند که مذاکره رسید به افشای کامل این واقعیت که هیرو در همان روز از شرکت اخراج شده است. دیوید تمام تلاشش را کرده بود که در حین مذاکره، واقعیت را قدم به قدم و به شکل شایعه و اخبار به هیرو بگوید. 

دیوید با نگاهی که نشان می‌دهد از موضوعی اطلاع دارد از هیرو می‌پرسد «دنبال اطلاعات مفید هستی؟» دیوید هم مثل اکثر آدم‌های دیجیتال مغز، اهل دورویی نیست ولی گاهی احساس می‌کند که از نوادگان ماکیاولی شده است، و حالا یکی از آن وقت‌ها است.

هیرو می‌گوید «برایت خبرهایی دارم رفیق. اکثر چیزهایی که به من می‌دهی را هیچ وقت در کتابخانه نمی‌گذارم.»

«چرا نه؟ لعنتی من بهترین شایعات را به تو می‌دهم و همیشه فکر می‌کردم کلی پول از این جریان در می‌آوری.»

هیرو جواب می‌دهد «برایم قابل تحمل نیست که مکالمات خصوصی‌ام با دیگران را مثل یک فاحشه به دست هر کسی بدهم. فکر کردی من چی هستم؟»

چیزی که هیرو نگفت، این بود که همیشه خودش را برابر با دیوید می‌دید و حاضر نبود مثل یک سگ که در زیر میز کسی پرسه می‌زند تا از خرده نان‌هایش سیر شود، از طریق فروش مکالمات شخصی‌ خودش با دیوید، پول در بیاورد.

دیوید بحث را به مسیر قبلی برمی‌گرداند: «خوشحال شدم که دیدم جوانیتا اینجاست - حتی به شکل سیاه و سفید - اینکه جوانیتا به خورشید سیاه نیاید درست مثل این است که الکساندر گراهام بل بگوید نمی‌خواهد از تلفن استفاده کند».

«امشب برای چه کاری آمده بود؟»

هیرو می‌گوید «یک چیزی اذیتش می‌کند» و ادامه می‌دهد «می‌خواست ببیند که شخص خاصی را در خیابان دیده‌ام یا نه.»

«شخص خاصی را؟»

«نگران یک یک آدم بزرگ با موی بلند سیاه بود که یک چیزی به اسم اسنوکرش را تبلیغ می‌کند»

هیرو می‌پرسد:

«جوانیتا در این مورد به کتابخانه سر زده؟»

«بله. یعنی حدس می‌زنم که حتما سر زده.»

«تو این مرد را دیده بودی؟»

«اوه.. بله. پیدا کردنش سخت نیست.» دیوید ادامه داد «درست بیرون در اینجا می‌ایستد. این را از او گرفتم»

دوید نگاهی به هایپرکارت‌های روی میز می‌اندازد و یکی از آن‌ها را برداشته و آن را به هیرو نشان می‌دهد:

اسنوکرش
کارت را از وسط نصف کنید
تا نمونه مجانی را آزاد کنید

هیرو با تعجب می‌گوید «دیوید! باور نمی‌کنم که از یک غریبه سیاه و سفید، هایپرکارت گرفته باشی.»

دیوید می‌خندد. «دیگر روزهای قدیمی گذشته رفیق. من آنقدر مکانیزم‌های ضد ویروس در سیستمم دارم که هیچ چیز نمی‌تواند از آن بگذرد. من آنقدر چرند و پرند از هکرهایی که اینجا می‌آیند می‌گیرم که وضعم مثل کارگر بخش عفونی بیمارستان است. من دیگر از چیزی که در این هایپر کارت است نمی‌ترسم.»

هیرو جواب می‌دهد «اگر این‌طور است،‌ خوشحالم و علاقمند»

«من هم همین‌طور»

«احتمالا چیز چرتی در این کارت است»

دیوید با موافقت می‌گوید «شاید یک جور نمایش تصویری» و می‌پرسد «به نظرت بازش کنم؟»

«بعله. بازش کن. هر روز که پیش نمی‌آید آدم بتواند یک ماده مخدر جدید را امتحان کند.»

دیوید با خنده جواب می‌دهد «البته اگر بخواهی هر روز یکی امتحان کنی می‌توانی. اما هر روز پیش نمی‌آید با ماده مخدری روبرو شوی که نمی‌تواند صدمه‌ای به تو بزند.» و با این حرف هایپرکارت را بر می‌دارد و آن را از وسط پاره می‌کند. 

برای یک ثانیه هیچ اتفاقی نمی‌افتد. دیوید می‌گوید «منتظرم». آواتاری روی میز جلوی دیوید ظاهر می‌شود که در ابتدا ابری شکل است ولی به سرعت حالتی جامد و سه بعدی پیدا می‌کند. واقعا که چیز مزخرفی است. دیوید و هیرو خنده‌شان گرفته. 

آواتار فقط یک برندی برهنه است. حتی یک برندی اصل هم نیست و به نظر می‌رسد یک برندی تقلبی تایوانی باشد. فقط یک جن است که در دست‌هایش دو کپسول به اندازه حلقه دستمال کاغذی گرفته. 

دیوید برای بیشتر لذت بردن از صحنه، پشتی صندلی را عقب می‌دهد و روی صندلی لم می‌دهد. به هرحال دیدن این نمایش جلف هم به نوبه خود بامزه است. 

برندی به جلو خم می‌شود و به دیوید اشاره می‌کند که به او نزدیک شود. دیوید که لبخندی صورتش را پوشانده به صورت برندی نزدیک می‌شود. برندی لب‌های قرمزش را به گوش‌های دیوید نزدیک می‌کند و در گوشش چیزی را زمزمه می‌کند که هیرو نمی‌تواند بشنود. 

وقتی آواتار زن به عقب برمی‌گردد، چهره دیوید تغییر کرده. ظاهرش گیج و بدون حس است. یا ظاهر فیزیکی دیوید واقعا این‌طور شده، یا اسنوکرش با آواتارش کاری کرده که ارتباطش با صورت دیوید قطع شده است. به هرحال چشم‌های آواتار بدون حالت در حدقه‌شان مستقیم به جلو خیره شده‌اند. 

برندی دو کپسول را مستقیما جلوی صورت دیوید گرفته و آن‌ها را از هم دور می‌کند. این یک تومار است که درست مثل یک صفحه نمایش دو بعدی، جلوی چشم دیوید گشوده می‌شود. صورت بی‌حالت دیوید در نور آبی‌مانندی که از تومار بیرون می‌زند، بی‌حالت‌تر به نظر می‌رسد. 

هیرو میز را دور می‌زند تا تومار را ببیند و یک لحظه پیش از اینکه برندی آن را ببندد، نگاهی سریع به آن می‌اندازد. نمایشی از نقاط. مجموعه‌ای از نقاط سفید و سیاه که یادآور تلویزیونی قدیمی است که آنتنش درست تنظیم نشده. هیچ چیزی در تومار نیست. به جز نویز استاتیک. نویز سفید. برفک. 

لحظه‌ای بعد برندی غیب شده و هیچ اثری از او باقی نیست. تنها چیزی که به جا مانده، شور و هیجان و طعنه‌های بی سر و تهی است که از میز هکرها به گوش می‌رسد. 

دیوید به حالت قبل برگشته و لبخندی بر لب دارد. لبخندی که نیمی از بدجنسی است و نیمی از شرم. هیرو می‌پرسد «چی بود؟ من فقط در آخرین لحظات برفک روی تومار را دیدم.»

دیوید جواب می‌دهد «همه‌اش همان بود. همه‌اش را دیدی. صحنه‌ای از پیکسل‌های سیاه و سفید با وضوح تصویر نسبتا بالا. فقط چند صد هزار صفر و یک.»

هیرو نتیجه گیری می‌کند. «پس به عبارت دیگر یک نفر سیستم عصبی تو را در مقابل شاید چند صد هزار بایت اطلاعات قرار داده»

«نویز به نظر می‌رسید»

«خب هر اطلاعاتی تا وقتی که کدش مشخص نشده، مثل نویز به نظر می‌رسد»

«ولی چرا ممکن است یک نفر به من اطلاعات باینری نشان بدهد؟ من که کامپیوتر نیستم و نمی‌توانم بیت‌مپ بخوانم»

«آرام باش دیوید ... فقط داریم با هم فکر می‌کنیم»

«خب می‌دانی؟ هکرها همیشه سعی می‌کنند چیزهایی که نوشته‌اند و نمونه‌هایی که تولید کرده‌اند را به من نشان دهند»

«واقعا؟ اینکار را می‌کنند؟»

«البته! همیشه. بعضی هکرها پیشم می‌آیند تا چیزهایی که نوشته‌اند را نشانم بدهند. گاهی همه چیز درست کار می‌کند ولی گاهی درست در لحظه‌ای که برندی تومار را باز می‌کند یک باگ در برنامه ظاهر می‌شود و اسنوکرش صفحه را پر می‌کند. زیاد پیش می‌آید که من به جای دیدن نتیجه برنامه‌های مردم، شاهد اسنوکرش باشم.»

«خب پس چرا این یکی اسم برنامه‌اش را اسنوکرش گذاشته؟»

«یک طنز تلخ. خودش می‌دانسته که برنامه باگ دارد.»

«برندی در گوشت چه گفت؟»

«به یک زبان ناآشنا حرف زد. چیزی نفهمیدم». 

دیوید اضافه می‌کند که کلمات برندی اصواتی نامفهوم بودند. 

«بعد از حرف‌های برندی، به نظر می‌آمد که خشکت زده»

مشخص بود که دیوید دوست ندارد این واقعیت را قبول کند. می‌گوید «من خشکم نزده بود. فقط به نظرم کل جریان کمی عجیب می‌آمد. شاید برای یکی دو ثانیه ارتباطم قطع شده بود که فکر کردی خشکم زده.»

نگاه هیرو بیش از حد ناباورانه است. دیوید متوجه این نکته می‌شود و بر می‌خیزد. «نمی‌خواهی برویم ببینیم رقبای ژاپنی‌ات مشغول چه کاری هستند؟»

«کدام رقبا؟»

«تو قبلا برای ستاره‌های راک آواتار طراحی می‌کردی. این‌طور نیست؟»

«هنوز هم می‌کنم»

«بعله! مدل موهایی به اندازه کل کهکشان»

دیوید با اشاره به چهارگوشه کناری می‌گوید «از همین‌جا هم می‌توانی اشعه‌های نور را ببینی ولی ترجیح می‌دهم ازنزدیک شاهد باشم». 

به نظر می‌رسد که یک خورشید در حال طلوع از وسط چهارگوشه ستارگان راک است. هیرو می‌بیند که از بالای سر آواتارهای حاضر در آن چهارگوشه، شعاعی نارنجی پدیدار شده و به سقف می‌تابد. شعاع تکان می‌خورد، چپ و راست می‌رود، می‌لرزد و به نظر می‌رسد که کل کهکشان با حرکت آن، تکان می‌خورد. در خیابان، این خورشید بالای سر سوشی کی، بر اساس قواعد محدود کننده طول و عرض،‌ کوچک‌تر خواهد بود اما در اینجا،‌ دیوید اجازه داده هر کس هر طور که دوست دارد خودنمایی کند. 

هیرو که در حال نزدیک شدن به آن‌جاست. زمزمه می‌کند که «تا حالا کسی به این یارو نگفته که آمریکایی‌ها از یک ژاپنی موزیک رپ نخواهند خرید؟»

دیوید پیشنهاد می‌دهد که خود هیرو این را به سوشی کی بگوید و بعد هم صورت حساب مشاوره برایش بفرستد. 

«این طرف در یک هتل زندگی می‌کند که از طرفدارانش اشباع شده و همه این دستمال به دست‌ها همیشه در این باره حرف می‌زنند که او چه خواننده بزرگی خواهد شد. خوب است با یک بیوتوده (پانویس: انتخاب شده به جای biomass) هم حرف بزند». 

آن‌ها مشغول رد شدن از لابه‌لای طرفداران هستند. دیوید می‌پرسد که بیوتوده چیست. جواب می‌شنود: «بدنی متشکل از بخش‌های زنده. یک اصطلاح زیست‌شناسی است. اگر یک هکتار از جنگل‌های استوایی یا یک متر مکعب از اقیانوس را بگیری و همه چیزهای غیر زنده - یعنی آب و آشغال‌ها - را از آن جدا کنی، آنچه باقی می‌ماند بیوتوده است.»

دیوید مثل یک بیت‌مغز می‌گوید «من ربطش را نمی‌فهمم». صدایش با حجم زیادی از نویز سفید که از اطراف می‌آید، ناواضح شده. 

هیرو سعی می‌کند بیشتر توضیح دهد «بحث این است که صنعت آمریکا از این بیوتوده تغذیه می‌کند. مثل یک نهنگ که از پلانگتون‌های دریا تغذیه می‌کند». 

هیرو با فشار دست،‌ خودش را از لای دو تاجر ژاپنی رد می‌کند. یکی یونیفرم آبی پوشده ولی دیگری تیپ نئوسنتی دارد و یک کیمونوی تیره به تن کرده است. نفر دوم مثل هیرو دو شمشیر به همراه دارد - یک کاتانا در سمت چپ و یک واکیزاشی که به شکل اریب به سمت راست کمربند بسته شده. او و هیرو با کنجکاوی به سلاح‌های همدیگر نگاه می‌کنند. هیرو نگاهش را عقب می‌کشد و تظاهر می‌کند که طرف را ندیده. اما طرف بی‌حرکت مانده و به هیرو نگاه می‌کند، البته به جز گوشه‌های دهانش که به طرف پایین کش می‌آیند. هیرو قبلا این حالت چهره را دیده است و می‌داند که یک مبارزه در پیش است. 

جمعیت از هم باز می‌شود. انگار که نیرویی غیرقابل مقاومت به میانشان رسوخ کرده و آن‌ها را به چپ و راست می‌راند و جلو می‌آید. در خورشید سیاه فقط یک چیز می‌تواند این‌طور جمعیت را عقب براند و آن جن نگهبان است. 

چند قدم دیگر که نزدیک می‌شوند، این نظریه ثابت می‌شود. چندین گوریل کت و شلوار پوش مشغول باز کردن راه خود از میان جمعیت هستند و به طور مستقیم هم به سمت هیرو می‌آیند. 
هیرو سعی می‌کند عقب برود ولی چیزی مانع می‌شود. صفحه بزرگ بالاخره کار خود را کرده. هیرو به زودی از خورشید سیاه بیرون انداخته خواهد شد. 

او فریاد می‌کشد «دیوید! متوقفشان کن. دیگر از صفحه استفاده نمی‌کنم.»

تمام افراد مجاورش به پشت سر او خیره شده‌اند و چهره‌شان با نورهای متنوع درخشان شده است. 

هیرو بر می‌گردد تا دیوید را پیدا کند، ولی می‌بیند که دیوید دیگر آنجا نیست. 

به جای دیوید، ابری از کارمای دیجیتالی بد آنجاست. ابر آنقدر درخشان و آنقدر بی‌معنا است که حتی نمی‌شود نگاهش کرد. رنگش دائم از سفید به رنگ‌های متفاوت تبدیل می‌شود و دوباره به سفید برمی‌گردد. شکلش هم حفظ نمی‌شود. پیکسل‌هایی به نازکی مو، از یک طرف به طرف دیگر می‌روند و حتی در طول خورشید سیاه پرتاب می‌شوند و باز به توده ابر برمی‌گردند. ابر یک توده همسان نیست. مجموعه‌ای است از اشکال هندسی و شعاع‌های نور که مرکزشان دائما تغییر می‌کند و حتی روی آواتارهای دیگران نیز تاثیر می‌گذارد و باعث چشمک زدن آن‌ها یا حتی در مواردی محو شدنشان می‌شود. 

گوریل‌ها ترسی از ابر ندارند. انگشتان پشمالویشان را در ابر بدون شکل فرو می‌برند و توده ناهمگون را از کنار هیرو به سمت در خروجی هدایت می‌کنند. در لحظه‌ای که ابر از کنار صورت هیرو رد می‌شود، او فرصت می‌کند نگاهی سریع به درون آن بیندازد. چیزی که می‌بیند، شبحی از آوتار دیوید است. 

# فصل ده

دومین یا سومین چیزی که هنگام آموزش پیام‌رسانی به شما یاد می‌دهند، این است که چطور یک دستبند پلیس را باز کنید. دستبندها بر خلاف شرکت‌های کلینک، برای ثابت نگه‌داشتن طولانی افراد ساخته نشده‌اند و وضعیت اجتماعی اسکیت‌بوردسوارها به عنوان یک طبقه تحت سرکوب دائمی، باعث شده است که تک تک آن‌ها به عنوان اساتید فرار، پرورش بیابند. 

اول باید گام نخست را برداشت. وای.تی. چیزهای زیادی دارد که از لباسش آویزان است یا در گوشه و کنار آن مخفی شده. لباس فرم، صدها جیب دارد. جیب‌هایی پهن برای کالایی که قرار است رسانده شود، جیب‌های باریک برای ابزار، جیب‌هایی مخفی در آستین و حتی جیب‌هایی در لای درزها. وسایلی که در این جیب‌ها جای می‌گیرند کوچک هستند و سبک و به دردبخور؛ مثل خودکار، علامت‌گذار، چراغ‌قوه،‌ چاقو، قفل باز کن، بارکد خوان،‌ شعله افکن، پیچ گوشتی و کبریت و غیره. یک ماشین حساب از ران راست آویزان است که کار کیلومترشمار و کرونومتر را هم می‌کند. ران دیگر، مخصوص یک تلفن شخصی است. مدیر که مشغول قفل کردن در زندان است، تلفن زنگ می‌زند. وای.تی. با دست آزاد گوشی را برمی‌دارد. مادرش است.

«سلام مامان. ممنون. تو چطوری؟ من در خونه تریسی هستم. بعله. رفتیم متاورس. تو خیابان قدم می‌زدیم. حوصله سر بر. آره. از یه آواتار معقول استفاده کردم. نه. مادر تریسی گفت شب منو می‌رسونه. البته ممکنه سری هم به جویراید بزنیم. باشه؟ تو بخواب. حتما. منم دوستت دارم. بعد می‌بینمت».

بعد دگمه فلش را فشار می‌دهد که در کمتر از نیم ثانیه، مکالمه با مادرش را قطع و خط را آزاد می‌کند. در گوشی می‌گوید «رودکیل» و گوشی شماره رودکیل را می‌گیرد. 

صدای باد. این صدای هوا است که وقتی رودکیل سرعت وحشتناک زیادی دارد، در میکروفونش می‌پیچید. صدای صفیر ماشین‌ها هم در لابه‌لای صدای باد قابل تشخیص است.

«یو، وای.تی. چی؟»

«تو چی؟»

«حوالی تورا مشغول سواری. تو چی؟»

«تو کلینک»

«واو... کی گرفتت؟»

«متاپلیس‌ها. با تفنگ لوگی زدندم به دروازه‌ها ستون‌های سفید»

«واو... عجب! کی بیرون میای؟»

«زود. تونی یه کمک بدی؟»

«منظورت چیه؟»

لعنتی. «تو دوست پسرم هستی. اگر من گیر بیافتم تو باید بیای و برای در رفتن کمکم کنی.» وای.تی. با خودش فکر می‌کند که آیا باید این موضوعات بدیهی را توضیح دهد؟‌ همه باید اینها را بدانند. مگر پدر و مادرها به فرزندانشان چیزی یاد نمی‌دهند؟

«اوه... اومم.. کجا هستی؟»

«بخر و بپر شماره ۵۰۱۷۶۲»

«من با یک سوپراولترا در برنی هستم.»

سوپراولترا یک بسته فوری است. این یعنی بدشانسی. 

«باشه. ممنون برای هیچ.»

«اوه»

وای.تی. متلک‌وار جواب می‌دهد که «ایمن بران» و جواب می‌شنود که «به نفس کشیدن ادامه بده» و صدای هوا و ماشین‌ها، همزمان قطع می‌شود. 

چه احمقی! در قرار بعدی برای اینکار افسوس خواهد خورد. ولی یک نفر دیگر هم هست که به او بدهکار است. شاید آدم به دردنخوری باشد ولی به هرحال به امتحانش می‌ارزد. 

«الو؟» 

صدا با نفس نفس همراه است و صدای آژیر در پس زمینه شنیده می‌شود.

«هیرو پروتاگونیست؟»

«بعله، و شما؟»

«وای.تی. تو کجایی؟»

«در یک پارکینگ یک سیف‌وی در اواهو». راست می‌گوید چون صدای چرخ‌های خرید که به هم می‌خورند مدام به گوش می‌رسد. 

«من الان کمی درگیرم وایتی، ولی بگو چکار می‌تونم برات بکنم؟»

«درستش وای.تی. است. تو می‌تونی کمک کنی از شر کلینک راحت شم» و بعد وضعیت را برای هیرو تشریح می‌کند. 

«چقدر قبل به سلول افتادی؟»

«ده دقیقه»

«خب... زونکن کلینک می‌گه که مدیر باید درست نیم ساعت بعد از به سلول انداختن هر فرد، وضعیتش رو چک کنه.»

این اطلاعات برای وای.تی. عجیب است. می‌پرسد «چطور اینا رو می‌دونی؟»

«از تخیلت بپرس. وقتی مدیر بازدید نیم ساعت اول رو تمام کرد، پنج دقیقه صبر کن و بعد راه بیافت. سعی می‌کنم کمکت کنم. باشه؟»

«گرفتم»

سر ساعت، صدای در انتهای راهرو شنیده می‌شود و نور ناشی از باز شدن آن به چشم می‌خورد. عینک دید در شب، جلوی خیره شدن چشمش را می‌گیرد. مدیر از پله‌ها پایین می‌آید و به او خیره می‌شود. برای مدتی طولانی به او خیره می‌شود. بدون شک خیالاتی در سر دارد. نیم ساعت فکر کردن به یک لحظه نگاهش به بدن یک زن، مطمئنا فکرش را به سمت خاصی برده است. احتمالا الان در فکر مرد پر است از تناقضات اخلاقی و فلسفی. وای.تی. امیدوار است که مرد چیزی را امتحان نکند چون تاثیر دنتاتا (پانویس: dentate)، غیرقابل پیش‌بینی خواهد بود. 

وای.تی. می‌گوید «فکر لعنتی‌ات رو جمع کن».

کارگر می‌افتد. این شوک فرهنگی علیه تناقضات اخلاقی درون سر مرد، او را به عقب می‌راند. مرد نگاهی به وای.تی. می‌اندازد. از یک طرف این زن مجبورش کرده به او توجه کند، او را داغ کرده، باعث شده مغزش به دوران بیافتد و منطقا این زن نباید زندانی باشد، اما از طرف دیگر این زن او را عصبانی کرده و او حق دارد از دستش ناراحت باشد. 

مرد برمی‌گردد، از پله‌ها بالا می‌رود، چراغ را خاموش و در را قفل می‌کند. وای.تی. به ساعتش نگاه می‌کند و زنگش را برای پنج دقیقه بعد تنظیم می‌کند. او یکی از معدود آدم‌هایی در آمریکای شمالی است که هنوز می‌داند چطور باید زنگ ساعت مچی‌ را تنظیم کرد. او کیف کوچکی را از جیبی بیرون می‌آورد و بعد از روشن کردن یک چراغ قوه، فنر مسطحی را از کیف بیرون می‌کشد. سر آن را که خم شده در درزی که دستبند توسط آن بسته شده فرو می‌برد و ضامن آن را آزاد می‌کند. دستند که پیش از این فقط می‌توانسته تنگ‌تر شود، حالا به راحتی باز می‌شود. 

او می‌تواند قفل را از مچش باز کند ولی به نظرش می‌رسد که ظاهر قفل روی دست زیباست و آن را نگه می‌دارد. طرف باز شده دستنبد را به دست دیگر می‌برد و روی مچ درست کنار نیمه دیگر، قفل می‌کند. درست همان کاری که مادرش وقتی پانک بوده با دستبندها می‌کرده. 

در فلزی قفل است، اما همه ساختمان‌های بخر و بپر، طبق قانون شرکت باید دارای یک خروجی اضطراری برای مواقع آتش‌سوزی باشند. اینجا هم یک پنجره هست که عبارت خروج اضطراری و راهنمای مربوطه به چند زبان رویش نوشته شده است. در نور سبز چراغ‌قوه، نوشته قرمز به نظر سیاه می‌رسد. وای.تی. دو بار راهنمای انگلیسی را می‌خواند و آن را یک‌بار هم در ذهنش مرور می‌کند و بعد منتظر زنگ ساعت مچی می‌ماند. برای کشتن وقت، زبان های دیگر را هم نگاه می‌کند و سعی می‌کند حدس بزند کدام کلمه، کدام کلمه است. به هرحال همه زبان‌های دیگر از نظر وای.تی. مثل زبان تاکسیرانی به نظر می‌رسند. 

پنجره آنقدر کثیف است که به زحمت چیزی از پشت آن دیده می‌شود ولی به هرحال وای.تی. چیز سیاهی را که پشت آن حرکت می‌کند می‌بیند؛ هیرو. 

حدود ده ثانیه بعد، زنگ ساعت به صدا در می‌آید. وای.تی. با مشت به زنگ هشدار آتش می‌کوبد. آژیر به صدا در می‌آید. میله‌ها محکمتر از چیزی هستند که تصورش را می‌کرده - خوشبختانه این یک آتش واقعی نیست - ولی به هرحال موفق می‌شود آن‌ها را کمی باز کند. به زور بدنش را از لای میله‌ها بیرون می‌کشد و درست در لحظه که صدای بازشدن قفل در راهرو را می‌شنود، بدنش به سمت کف پارکینگ سقوط می‌کند. وقتی مسوول زندان مشغول کشف فرار اوست، وای.تی. دارد به سرعت به طرف در خروجی پارکینگ می‌دود. خروجی‌ای که انگار به محل برگزاری فستیوال رانندگان تاکسی تبدیل شده. 

انگار تک تک رانندگان تاکسی کالیفرنیای جنوبی با تاکسی‌های تزیین شده‌شان اینجا هستند. روی بارکشی که به یکی از تاکسی‌ها وصل شده، یک قلیان هشت شاخه گذاشته‌اند و در حالی که بقیه منتظر نوبت ایستاده‌اند، شلنگ بیرون آمده از هر شاخه، در دهن یک راننده عظیم‌الجثه است.

راننده‌های در حال انتظار، به هیرو پروتاگونیست خیره شده‌اند. هیرو هم به آن‌ها چشم دوخته. تمام حاضران در پارکینگ، بی‌حرکت به هم نگاه می‌کنند. هر برنامه‌ای که هیرو برای فرار داشته، حالا دیگر ناکارآمد است. برنامه شکست خورده. 

مسوول بخر و بپر از در پشتی وارد شده و به زبان رانندگان تاکسی مشغول عربده کشیدن است. طرف حساب او وای.تی. است اما راننده‌ها توجهی به وای.تی. ندارند و مرکز توجهشان، هیرو است. آن‌ها یک ردیف تشکیل داده‌اند و قدم به قدم به هیرو نزدیک می‌شوند. در همین حال دستشان را در زیر بادگیرها، به درون جیب‌هایشان می‌برند. 

صدای شکافتن هوا، توجه وای.تی. را جلب می‌کند و بعد از برگشتن می‌بیند که هیرو یک شمشیر یک متری انحنا دار را از غلافی که قبلا چندان دیده نمی‌شد، بیرون کشیده. هیرو روی زمین چمباتمه زده. تیغه شمشیر زیر نورافکن‌های بخر و بپر درخشش خیره کننده‌ای دارد. چه جذاب. 

گفتن اینکه این حرکت راننده‌ها را عقب خواهد نشاند، کتمان حقیقت است. آن‌ها بیشتر از اینکه بترسند، متعجب شده‌اند. شکی نیست که اکثر آن‌ها تفنگ همراه دارند پس از یک پسر شمشیر به دست چه کاری بر خواهد آمد؟

دختر به یاد می‌آورد که یکی از نکات ذکر شده در کارت ویزیت هیرو، بهترین شمشیرباز جهان بوده ولی آیا واقعا بهترین شمشیرباز جهان می‌تواند یک لشگر از راننده تاکسی‌های تفنگ به دست را شکست دهد؟

مسوول زندان دست وای.تی. را به پشتش می‌پیچاند. با خود فکر می‌کند که اینکار دختر را متوقف خواهد کرد. وای.تی. دست دیگرش را به یکی از جیب‌ها نزدیک می‌کند و مایعی را به صورت مرد می‌پاشد. صدای خفه در پارکینگ می‌پیچد و مرد سرش را به عقب می‌کشد و دست وای.تی. را رها می‌کند. وای.تی. می‌چرخد و او را که عقب عقب می‌رود نگاه می‌کند. مرد آنقدر عقب می‌رود تا به یک تاکسی پارک شده می‌خورد و بعد هر دو دستش را تا جایی که می‌تواند در حدقه چشم‌هایش فرو می‌کند. صبر کنید! کسی در این تاکسی بخصوص نیست و وای.تی. می‌تواند بندی که به سوییچ بسته شده و زیرفرمان تکان می‌خورد را ببیند. 

وای.تی. تخته اسکیتش را به درون تاکسی می‌اندازد و خودش هم از پنجره پشت راننده به داخل خودرو می‌پرد. او هیکل کوچکی دارد و باز کردن در ماشین برایش اختیاری است. ماشین رو به در خروجی پارک شده. یک راننده واقعی تاکسی همیشه این‌طور پارک می‌کند تا امکان فرار سریع برایش مهیا باشد. اگر دختر تنها بود، این وضعیت عالی می‌بود اما باید به هیرو هم فکر کند پس عقب عقب به عمق پارکینگ می‌راند که به شکل غریبی، ساکت است. 

راننده‌ها دیرتر از هیرو متوجه خودرویی می‌شوند که دنده عقب به آن‌ها نزدیک می‌شود ولی نه آنقدر دیر که نتوانند خود را کنار بکشند. هیرو شمشیرش را غلاف کرده و از در راننده به سرعت سوار تاکسی‌ای می‌شود که زوزه کشان کنارش می‌ایستد. وای.تی. همین که هیرو را روی صندلی می‌بیند او را از ذهنش خارج می‌کند و به این فکر می‌کند که بعد از خروج از پارکینگ باید با تمام سرعت از محل دور شود. این قسمت به خوبی اجرا می‌شود و تنها مشکل باقی مانده این است که نیم دوجین تاکسی دیگر نیز آن‌ها را تعقیب می‌کنند.

چیزی پای چپ وای.تی. را اذیت می‌کند. دفعات اول و دوم از کنارش می‌گذرد اما بار سوم که پایین را نگاه می‌کند، چشمش به هفت‌تیری می‌افتد که در یک کیسه توری از در تاکسی آویزان شده. او باید تا حالا جایی را پیدا می‌کرد که در آن امن باشد. هر مکان مربوط به نوا سیسیلیا کارش را راه می‌اندازد چون مافیا یکی به او بدهکار است. آفریقای جنوبی هم مفید است، هرچند که از آن تنفر دارد ولی نکته مثبت این است که تنفر آفریقای جنوبی از راننده تاکسی از تنفر او خیلی بیشتر است. 

هیرو می‌گوید «هنگ کنگ اعظم آقای لی، یک کیلومتر جلوتر، سمت راست»

- فکر خوبی است اما تو را با این شمشیرها راه نمی‌دهند. می‌دهند؟

هیرو جواب می‌دهد که «بله! چون من شهروندشان هستم»

و حالا وای.تی. تابلو را می‌بیند. تابلو به چشم می‌آید چون در شهر نادر است. زیاد از این‌ها نمی‌بینی. تابلویی سبز و آبی که با حروفی آرامش دهنده روی آن نوشته شده

هنگ کنگ اعظم آقای لی

ضربه‌ای از پشت و پرتاب سر دختر به جلو. یک تاکسی دیگر از پشت به آن‌ها ضربه زده. سرعتش زیاد است و حتی قبل از اینکه سیستم امنیتی فرصت کند دستور جمع شدن میخ‌های روی زمین را صادر کند، از روی آن‌ها رد می‌شود. رویه لاستیک‌های رادیال جا می‌مانند و باقی مانده لاستیک‌های رادیال و بقیه ماشین به داخل حیاط پرتاب می‌شود.

وای.تی. و هیرو خودشان را از ماشین بیرون می‌کشند. 

هیرو با لبخند می‌ایستد، دست‌هایش را باز می‌کند و اجازه می‌دهد چند ده لیزر از هر طرف او را بررسی کنند. روبات امنیتی هنگ کنگ اعظم مشغول بررسی هویت او است. همین‌طور وای.تی. که سرش را پایین می‌گیرد تا لیزرهایی که سینه‌اش را بررسی می‌کنند را ببیند.

سیستم امنتیی از طریق یک بلندگو اعلام می‌کند که «به هنگ کنگ اعظم آقای لی خوش آمده‌اید آقای پروتاگونیست.» و بعد اضافه می‌کند که «و همراهتان خانم وای.تی. هم اجازه وارد شدن دارد».

بقیه تاکسی‌ها درست پشت خط ورودی تشکیل یک زنجیر داده‌اند. البته بعضی‌ها هم روی ترمز نکوبیده‌اند و کمی دورتر توقف کرده‌اند. چند راننده از ماشین‌هایشان بیرون آمده و سه نفر هم موتور و درها را باز گذاشته و در پیاده رو تجمع کرده‌اند. یکی از آن‌ها علنا یک هفت‌تیر در دست دارد. چهار نفر به جمعیت آن‌ها اضافه می‌شود و وای.تی. دو هفت‌تیر و یک تفنگ لوله‌کوتاه دیگر را می‌شمارد. کافی است یک نفر دیگر هم به این آدم‌ها اضافه شود تا بتوانند یک دولت تشکیل دهند. 

راننده‌ها با احتیاط به میخ‌های ورودی نزدیک شدند و به داخل حیاط نگاهی انداختند. لیزرهای قرمز یک‌بار دیگر روشن شدند و صورت و بدن راننده‌ها را خال‌های متحرک قرمز فراگرفت. 

این بار اتفاق متفاوتی افتاد. نورافکن‌ها روشن شدند تا سیستم حفاظتی درکی بهتر از این آدم‌ها پیدا کند. 

ساختمان‌های هنگ کنگ اعظم به خاطر باغچه‌کاری‌هایشان مشهورند - و چه کسی باغچه‌کاری‌ای دیده که مناسب پارک یک تاکسی باشد - و همین‌طور به خاطر آنتن‌هایشان. این ساختمان‌ها مثل موسسات تحقیقاتی ناسا هستند. بعضی از این‌ آنتن‌ها مخصوص ارسال به ماهواره‌ها هستند و فرستنده‌هایشان به آسمان نشانه رفته‌اند. اما بعضی از آن‌ها، آنتن‌های کوچکی هستند که به سمت زمین هدف‌گیری شده‌اند؛ به سمت باغچه‌ها. 

بعضی از این آنتن‌های کوچک، گیرنده/فرستنده‌هایی هستند که با امواج میلیمتری نقش یک رادار را بازی می‌کنند. مثل هر رادار دیگری، تخصص این آنتن‌ها در درک فلز است. بر خلاف رادارهای کنترل ترافیک، این رادارها می‌توانند جزییات را به دقت درک کنند. درک جزییات در یک رادار به طول موج آن بستگی دارد و چون طول موج این رادارها در حد چند میلیمتر است، حتی می‌تواند پرکردگی‌های دندان‌ را هم تشخیص دهد یا حتی جا دگمه‌های فلزی لباس تمام تنه‌ یا حتی فلزهای ریز شلوار لیوایز را. این رادار حتی می‌تواند ارزش سکه‌های درون کیف پول آدم‌ها را هم مشخص کند. 

در این وضعیت، دیدن اسلحه مثل آب خوردن است. این رادار حتی می‌تواند بگوید که آیا اسلحه‌ها فشنگ‌گذاری شده‌اند یا نه و بعد نوع فشنگ را هم مشخص کند. این قابلیت مهمی است چون در هنگ کنگ اعظم آقای لی، اسلحه ممنوع است. 

# فصل یازده

ظاهرا که جمع شدن و صحبت کردن درباره اینکه کامپیوتر دیوید کرش کرده، کار مودبانه‌ای نیست. هیرو شانه‌ای بالا می‌اندازد و جمع هکرهای جوانی را که فکر می‌کنند با تعریف کردن این واقعه پیش دیگران، سطح سوادشان بالا می‌رود ترک می‌کند. او به سمت چهارگوشه ستارگان راک می‌رود چون به هرحال دوست دارد مدل موی سوشی کی را ببیند. 

اما مسیر توسط ژاپنی‌ها - نئو سنتی‌ها - مسدود شده. به طور خاص توسط آنی که شمشیر دارد. به نظر می‌رسد قصد رویارویی با هیرو را دارد، آنهم در فاصله فقط دو طول شمشیر و ظاهرا هم علاقه‌ای به تکان خوردن ندارد.

هیرو روش مودبانه را انتخاب می‌کند؛ تا کمر تعظیم می‌کند و بعد به آرامی بلند می‌شود. 

تاجر ژاپنی روشی کمتر مودبانه در پیش می‌گیرد. اول سر تا پای هیرو را برانداز می‌کند و بعد نصفه و نیمه، تعظیم را جواب می‌دهد. بعد می‌گوید «اینها.. خیلی قشنگ هستند».

«متشکرم قربان. اگر علاقمند هستید می‌توانیم به ژاپنی مکالمه کنیم.»

تاجر به انگلیسی ادامه می‌دهد «اینها را اینجا به آواتارت آویزان کرده‌ای. در واقعیت که از این چیزها نداری.»

‌- متاسفم که باید خلافش را خدمتتان عرض کنم. در واقعیت هم اسلحه‌های مشابهی دارم. 

‌- دقیقا همین‌ها را؟

‌- دقیقا. 

‌- این‌ها اسلحه‌های باستانی هستند. نیستند؟

‌- بله. اسلحه‌هایی باستانی هستند.

‌- چطور شده که همچین میراث ژاپنی‌ گرانبهایی به تو رسیده؟

هیرو مفهوم پشت سوال را درک می‌کند. چیزی شبیه این که پسری مثل او با این اسلحه‌ها چکار می‌کند؟ هندوانه قاچ می‌کند؟

‌- حالا این‌ها میراث خانواده من هستند. پدرم آن‌ها را برنده شده. 

‌- برنده شده؟ در شرط بندی؟

‌- در یک مبارزه تن به تن. بین پدرم و یک افسر ژاپنی. داستان‌ مفصلی است.

‌- ببخشید اگر متوجه داستانت نشدم ولی به نظرم در آن جنگ، هم نژادهای تو اجازه اسلحه به دست گرفتن در جبهه را نداشتند. 

هیرو جواب می‌دهد که نظر تاجر درست است و اضافه می‌کند که «پدرم راننده یک کامیون نظامی بوده». 

‌- پس چطور درگیر یک مبارزه تن به تن با یک افسر ژاپنی شد؟

‌- جریان در بیرون یک کمپ اسیران جنگی اتفاق افتاد. پدر من و یک زندانی دیگر سعی کردند فرار کنند. چند سرباز و افسری که صاحب این شمشیرها بود آن‌ها را تعقیب کردند. 

‌- باور کردنی نیست. پدرت حتی اگر برنده شده باشد نمی‌توانسته آن راه دراز را با شمشیرها طی کند و آن‌ها را به پسرش بدهد. ژاپن یک جزیره است و نمی‌شود از آن فرار کرد. 

‌- این اتفاق اواخر جنگ بود و کمپ هم بسیار نزدیک ناکازاکی. 

نفس در گلوی تاجر ژاپنی گیر کرد، قرمز شد و دستش را به دور قبضه شمشیر، مشت کرد. هیرو به اطراف نگاهی انداخت، ناگهان آن‌ها به مرکز یک دایره انسانی به شعاع سه متر تبدیل شده بودند. 

تاجر پرسید:

‌- فکر می‌کنی روشی که این شمشیرها را تصاحب کرده‌ای شرافتنمندانه بوده؟

‌- اگر این‌طور فکر نمی‌کردم، سال‌ها قبل شمشیر را به ژاپن برگردانده بودم. 

‌- پس نسبت به اینکه آن‌ها را به شکلی مشابه از دست بدهی مخالفتی نداری؟

هیرو بدون لرزش پاسخ داد:

‌- اگر تو با از دست دادن شمشیرهای خودت مشکلی نداری، من هم ندارم.

تاجر تابی به بدنش می‌دهد و با دست راست که درست زیر تیغه،‌ قبضه را گرفته بود شمشیر را به طور کامل از غلاف بیرون می‌کشد و آن را مستقیم به سمت هیرو می‌گیرد. بعد دست چپیش را آرام بالا می‌آورد و آن را درست زیر دست راست،‌ روی قبضه می‌گذارد.

هیرو حرکتی مشابه انجام می‌دهد. 

چند لحظه می‌گذرد. هر دو زانوهایشان را خم می‌کنند و حینی که بالاتنه را مستقیم نگه داشته‌اند تا حدی به حالت چمباتمه نزدیک می‌شوند. بعد دوباره بالا می‌آیند و پاها را جابجا می‌کنند. هر دو رو به جلو هستند و پای راست جلوتر از پای چپ. 

ظاهرا تاجر زانشین بالاتری دارد (در فرهنگ مبارزات رزمی ژاپن، زانشین وضعیت آگاهی و آمادگی حین آرامش است. شاید بتوانیم آن را «بازماند ذهن» ترجمه کنیم).  تاجر فریادی از عمق ریه می‌کشد و به سمت هیرو هجوم می‌آورد. این حمله شامل جابجایی بسیار سریع پاها است که موجب می‌شود تعادل و ارتفاع شمشیر همیشه حفظ شود. در آخرین لحظه او شمشیر را پایین می‌آورد و آن را با ارتفاع هیرو یکسان می‌کند. هیرو شمشیر خودش را بالا می‌آورد و با یک چرخش، دسته‌اش را اریب تا کنار صورت بالا می‌گیرد تا تیغه شمشیر، سقفی محافظ بالای سرش ایجاد کند. ضربه‌های تاجر مانند رگبار به این سقف فلزی برخورد می‌کند. هیرو خودش را از مسیر او کنار می‌کشد تا به او اجازه عبور دهد و با شمشیر، شانه بدون محافظ او را هدف قرار می‌دهد. حرکت تاجر سریع است و زمان‌بندی هیرو را به هم می‌زند. ضربه هیرو از تاجر عقب می‌ماند و دو مرد از هم دور می‌شوند. 

هر دو می‌چرخند تا یک‌بار دیگر رو به روی هم قرار بگیرند و دوباره بدنشان را به گارد اولیه برمی‌گردانند. 

«زانشین / بازماند ذهن» حتی نصف مفهوم را هم منتقل نمی‌کند. این ترجمه باعث می‌شود استخوان‌های سامورایی‌های قطعه قطعه شده، در گور بلرزد. عبارت زانشین حاوی حجم عظیمی از مفاهیم مجرد دیگر است که باید ژاپنی باشید تا آن را درک کنید. 

هیرو صادقانه حس می‌کند که بخش عمده‌ای از این عبارت همان چرندیات شبه جادویی است که معلم فوتبال مدرسه‌اش هنگامی که می‌خواست افراد تیمش ۱۱۰ درصد توانشان را به کار بگیرند، به آن‌ها می‌گفت. 

تاجر حمله دیگری می‌کند. این یکی یک حمله مستقیم است: حرکت سریع پاها و یک ضربه مستقیم به سمت سینه هیرو. این حمله دفع می‌شود. 

حالا هیرو چیزی درباره این تاجر یاد گرفته. او هم مثل اکثر شمشیربازهای ژاپنی دیگر، تنها به کندو (پانویس: کندو هنررزمی جدیدی در ژاپن است که با چوب بامبو و لباس زرهی کامل و ماسک انجام می‌شود. این ورزش شکلی تغییریافته و  امن از هنر شمشیربازی قدیم است) مسلط است.

نسبت کندو به شمشیربازی واقعی سامورایی مثل نسبت ورزش شمشیربازی است به شمشیربازی‌های پر سر و صدا و خشونت بار قرن ۱۶ و ۱۷: تلاش برای تبدیل یک جنگ بدون نظم، وحشی، آشوبزده، خشن و کشنده به یک بازی دوستانه. در کندو هم مثل شمشیر بازی فقط باید به چند عضو خاص بدن حمله کرد - که در شمشیربازی، حفاظت شده‌اند. اینجا هم اجازه ندارید به زانوی حریف لگد بزنید یا صندلی‌ را روی سرش خرد کنید و قضاوت هم کاملا وابسته به افراد است. در کندو ممکن است ضربه بسیار محکمی به سر حریف وارد کنید ولی داورها امتیازی برای شما ثبت نکنند با این استدلال که بنا به برداشت‌ آن‌ها، در هنگام زدن ضربه میزان صحیحی از زانشین را نداشته‌اید. 

هیرو اصولا زانشین ندارد و فقط می‌خواهد این ماجرا تمام شود. دفعه بعدی که تاجر به جیغ‌های گوشخراش و پاهای سریع حمله می‌کند و شمشیرش را به قصد بریدن صورت هیرو بالا می‌گیرد، هیرو اول حمله را دفع می‌کند و بعد با یک چرخش سریع، هر دو پای تاجر را از بالای زانو قطع می‌کند. 

تاجر نقش زمین می‌شود. 

اینکه آواتار کسی در متاورس، مثل دنیای معمول حرکت کند به تجربه زیادی نیاز دارد ولی همین که آواتارتان پاهایش را از دست بدهد، این تجربه هیچ کاربردی نخواهد داشت.

‌- و حالا همه ناظر باشید

با گفتن این جمله، هیرو شمشیرش را یک‌بار دیگر به حرکت درمی‌آورد که باعث قطع هر دو دست تاجر و افتادن شمشیرهایش بر زمین می‌شود. هیرو به صحبت ادامه می‌دهد:

‌- منقل قدیمی را روشن کنید

و با یک حرکت دیگر شمشیر، بدن تاجر را از کمر به دو قسمت می‌کند. بعد خم می‌شود و مستقیم در چشم‌های تاجر نگاه می‌کند و حرفش را پایان می‌دهد: «کسی به تو گفته بود من یک هکر هستم؟» (پانویس: علاوه بر مفهوم کامپیوتری هکر، این کلمه به معنی قطعه قطعه کردن هم هست)

و بعد با آخرین ضربه، سر مرد را از بدن جدا می‌کند. سر به زمین می‌افتد، نیم‌چرخی می‌زند و در وضعی که چشمانش به سقف دوخته شده، ساکن می‌شود. هیرو یکی دو قدم عقب می‌رود و زیر لب می‌گوید «گاو صندوق». 

یک گاو صندوق بزرگ که هر طرفش حداقل یک متر طول دارد، از ناکجا ظاهر می‌شود. درست زیر سقف و درست روی سر تاجر پایین می‌افتد. نتیجه یک سوراخ یک متر مربعی روی زمین خورشید سیاه است که گاوصندوق و سر تاجر از آن پایین افتاده‌اند. سیستم تونل زیر خورشید سیاه، از این سوراخ قابل رویت است. بقیه قسمت‌های بدن تاجر هنوز روی زمین پخش و پلا است. 

در همین لحظه، یک تاجر ژاپنی، جایی در یک هتل سطح بالا در لندن یا در دفترکاری در توکیو یا در صندلی درجه یک خط هوایی ابرصوت لس‌آنجلس/توکیو، با صورتی قرمز و بدنی عرق کرده جلوی کامپیوترش نشسته و به فهرست مشهورترین افراد طول تاریخ خورشید سیاه نگاه می‌کند. ارتباط او با خورشید سیاه و در نتیجه متاورس قطع شده و حالا تنها چیزی که می‌بیند یک صفحه دوبعدی است. فهرستی از ده شمشیرباز برتر خورشید سیاه به همراه عکس‌هایشان جلوی روی او قرار گرفته‌ است. زیر این لیست، فهرست دیگری از شمشیربازها در حرکت است. اولین نفر این لیست، با شماره ۱۱ مشخص شده. اگر بخواهد می‌تواند فهرست را با سرعت بیشتری حرکت دهد و در بین ۸۹۰ نفری که تا به حال در خورشید سیاه دست به شمشیر برده‌اند، خودش را با رتبه ۸۶۳، پیدا کند. 

نفر اول فهرست عکسی است از رقیب چند لحظه قبل او و نام هیرو پروتاگونیست در کنارش.
# فصل دوازده

واحد نگهبانی نیمه خودمختار صنایع ایمنی ان.جی. شماره آ۳۶۷ در یک ابرکیهان دوست داشتنی سیاه و سفید زندگی می‌کند که از درختانش استیک آویزان است، آنهم در ارتفاعی که با کمی دراز شدن می‌توان از آن‌ها خورد. در این دنیا، فریزبی‌های خون‌آلود در هوای خنک در حال حرکت هستند و تا وقتی هم که واحدی برای گرفتن آن‌ها به هوا بپرد، در آنجا می‌مانند. 

او یک حیاط کامل برای خودش دارد. با نرده‌های اطرافش. او می‌داند که نمی‌تواند از روی نرده به آنطرف بپرد. هیچ وقت هم برای پریدن سعی نکرده چون می‌داند که نمی‌تواند بپرد. اگر لازم نباشد، به حیاط هم نمی‌رود. آن‌جا گرم است. او یک وظیفه مهم دارد: حفاظت از حیاط. گاهی آدم‌ها داخل حیاط می‌شوند یا از آن بیرون می‌روند. در اکثر مواقع آدم‌های خوبی هستند و او کاری با آن‌ها ندارد. او نمی‌داند که چرا آن‌ها خوبند ولی مطمئن است که خوبند. گاهی مواقع هم آدم‌ها بد هستند و او باید کارهای بدی بکند که آن‌ها فرار کنند. این به نظرش مناسب و معقول است. 

بیرون از حیاط او، دنیایی پر از حیاط‌های دیگر وجود دارد. هاپوهای دیگری از آن حیاط‌ها حفاظت می‌کنند. آن‌ها هاپوهای بد نیستند. آن‌ها با او دوست هستند.

نزدیکترین هاپوی همسایه، خیلی دور است. آنقدر دور که او نمی‌تواند ببیندش ولی گاهی که یک آدم بد به حیاطش نزدیک می‌شود، صدای پارسش را می‌شنود. او صدای پارس هاپوهای دیگری را هم می‌شود. هاپوهایی که در حیاط‌هایی در همه جهت‌ها پراکنده شده اند. او به یک گروه بزرگ از هاپوهای خوب، تعلق دارد. 

او و دیگر هاپوهای خوب وقتی کسی به حیاط وارد یا حتی به آن نزدیک می‌شود،‌ پارس می‌کنند. غریبه صدای آن‌ها را نمی‌شود ولی تمام هاپوهای اطراف متوجه وضعیت می‌شوند. اگر آن‌ها نزدیک باشند، هیجان زده می‌شوند. بیدار می‌شوند، می‌ایستند و آماده می‌شوند تا اگر آدم بد بخواهد به حیاط آن‌ها وارد شود، کارهای بد بکنند. 

وقتی که هاپو در همسایگی به یک غریبه پارس می‌کند، تصویر و صدا و بوی غریبه در ذهن او نقش می‌بندد. او ناگهان می‌فهمد که غریبه‌ای که در حیاط همسایه است چه شکلی است و چه بویی دارد. حالا دیگر اگر این غریبه وارد حیاط آن‌ها شود، به سرعت او را می‌شناسد. او هم به نوبه خود پارس می‌کند تا تمام هاپوهای خوب گروه، مشخصات غریبه بد را بدانند و در صورت نیاز، با او بجنگند.

امشب واحد نگهبان نیمه خودمختار آ۳۶۷ دارد پارس می‌کند. این پارس به خاطر رساندن اطلاعات یک هاپوی دیگر به گروه نیست. او پارس می‌کند چون نسبت به چیزهایی که در حیاطش در حال اتفاق افتادن است هیجان زده است.

اول دو نفر داخل حیاط شدند. سرعت ورود آن‌ها خیلی زیاد بود و این هیجان زده‌اش کرد. قلبشان خیلی تند می‌زد، عرق کرده بودند و بوی ترس می‌دادند. او به این دو نفر نگاه دقیقی کرده بود تا اگر چیز بدی همراه دارند بفهمد. 


آنی که کوچکتر است، چیزهای نسبتا ناجوری دارد ولی چندان هم بد نیستند. بزرگتر، یک چیزهای بدی با خودش دارد ولی او می‌داند که این فرد مشکلی ندارد. او متعلق به همین حیاط است. غریبه نیست، اینجا زندگی می‌کند. کوچکتر، مهمان بزرگتر است.

اما هنوز حس می‌کند که یک چیز هیجان‌انگیز در حال اتفاق افتادن است. شروع به پارس کرده. آدم‌های توی حیاط، صدای پارسش را نمی‌شوند اما همه هاپوهای خوب گروه، متوجه صدایش شده‌اند و خودشان هم شروع به پارس کردن کرده‌اند. هاپوهای دیگر، با چشم‌های او این دو آدم خوب ترسیده را دیده‌اند و بویشان را به خاطر سپرده‌اند.

بعد آدم‌های دیگری وارد حیاط او می‌شوند. آن‌ها هم هیجان زده‌اند؛ صدای ضربان قلبشان را می‌شنود. بوی خون که به سرعت در شاهرگ‌هایشان به جریان افتاده را که می‌شنود، آب دهانش راه می‌افتد. این یکی آدم‌ها، هیجان زده و خشمگین هستند و کمی هم وحشت زده. آن‌ها اینجا زندگی نمی‌کنند؛ غریبه هستند. او غریبه‌ها را دوست ندارد. 

به آن‌ها هم نگاهی دقیق می‌کند. یک هفت‌تیر کالیبر ۳۸ و دو مگنوم ۳۵۷ دارند. هفت‌تیر فشنگ گذاری شده و یکی از ۳۵۷ ها با فشنگ‌های آلومینیومی مسلح و آماده شلیک است. دیگری چهار فشنگ دارد که یکی از آن‌ها با کشیدن گلنگدن در وضعیت شلیک قرار گرفته و سه تای بعدی،‌ منتظر شلیک آن هستند. 

چیزهایی که غریبه‌ها حمل می‌کنند بد هستند. چیزهای ترسناک. او هیجان زده می‌شود. عصبانی هم می‌شود. کمی می‌ترسد. ترسیدن را دوست دارد چون برایش به معنی هیجان زده شدن است. او عملا فقط دو حس دارد: خواب‌آلودگی و آدرنالین زدگی. 

غریبه بد در حال بالا آوردن اسلحه‌اش است.

این مطلقا بد حساب می‌شود. کلی غریبه هیجان زده با چیزهای بدی وارد حیاط او شده‌اند و می‌خواهند به آشناهای خوب صدمه بزنند. 

لحظه‌ کوتاهی برای پارس و خبردادن به هاپوهای دیگر وقت دارد و بعد باید به سرعت با یک غریزه حیوانی پاک و پر از احساس از لانه‌اش بیرون بپرد و مثل یک موشک به سمت غریبه‌ها شلیک شود. 

در دید جانبی، وای.تی. یک برق آنی را می‌بیند و صدای قفل شدن چیزی را می‌شنود. نگاهش را که در جهت صدا بر می‌گرداند لانه سگی را می‌بیند که در گوشه هنگ‌کنگ قرار گرفته. مشخص است که در لانه درست چند لحظه قبل باز شده و هنوز تکان می‌خورد. چیزی که از لانه بیرون آمده با قدرت یک خمپاره انداز به سمت مهاجمان حرکت کرده و باعث صدای فریاد بلندی شده است. فریاد خشمگین نیست، ترسیده هم نیست. هنوز کسی برای ترسیدن یا خشمگین شدن وقت کافی نداشته. فریاد، شبیه فریاد کسی است که ناگهان یک سطل آب یخ روی سرش خالی کرده باشند. 

فریاد هنوز به گوش می‌رسد و وای.تی. هنوز مشغول چرخاندن سرش برای دیدن راننده‌ها است که یک برق دیگر از در لانه به چشمش می‌رسد. قبل از اینکه چشمانش فکوس کنند، مغزش به او اطلاع می‌دهد که سایه‌ای طولانی دیده ولی بعد از فکوس کردن چشم‌ها، دیگر چیزی برای دیدن باقی نمانده است به جز در لانه که همچنان تکان می‌خورد. این تمام چیزی است که مغزش برای تحلیل وقایع در اختیار دارد، البته بعلاوه یک نکته مهم دیگر: خطی از جرقه که در ابتدای در طول این یک ثانیه، از لانه سگ تا راننده‌ها و بعد از راننده‌ها تا لانه امتداد پیدا کرد.

مردم می‌گویند که موش‌‌طوری، روی چهار پا حرکت می‌کند. شاید پنجه‌های پاهای رباتی‌اش که زمین را می‌خراشند، این جرقه‌ها را ایجاد کرده باشد. جیک‌ها، همه در حرکت هستند. بعضی‌ها به نرده‌ها کوبیده شده‌اند و تلو تلو می‌خورند. بعضی‌ها در حال زمین خوردنند ولی هنوز کاملا به زمین نرسیده‌اند. هیچکدام اسلحه ندارند. صدایشان از ترس در حال بالاتر رفتن است و دست‌های مخالف به سمت اسلحه‌ها دراز می‌شوند ولی چیزی پیدا نمی‌کنند. شلوار یکی از کنار جیب تا زیر زانو پاره شده است. انگار که یک جیب‌بر عجول، هر چه که در جیب پیدا کرده را به زور بیرون کشیده باشد. شاید این مرد یک چاقو در جیب داشته.

هیچ خونی جایی نریخته. موش‌طوری دقیق است. انگار هیچ کس نمی‌خواهد مقاومتی بکند و دست‌ها درست همان‌جایی که بوده باقی مانده است. شاید این هم درست باشد که موش‌طوری در لحظه حمله شوک الکتریکی به قربانی وارد می‌کند تا نتواند موضع دفاعی بگیرد. 

وای.تی. صدای خودش را می‌شنود که فریاد می‌کشد «مواظب باشید! آن‌ها مسلحند».

هیرو برمی‌گردد و لبخندی می‌زند. دندان‌هایش بسیار سفید و مرتبند و این لبخندش را جذاب کرده «نه. آن‌ها دیگر سلاح ندارند. یادت نیست که در هنگ کنگ اسلحه ممنوع است؟»

وای.تی. که کاملا هیجان زده است، سرش را تکان تکان می‌دهد و با استرس می‌گوید «ولی تا چند لحظه پیش که داشتند».

هیرو می‌گوید «حالا سلاح‌هایشان پیش موش‌طوری است».

جیک‌ها به این نتیجه می‌رسند که بهتر است محل را ترک کنند. دوان دوان به سمت تاکسی‌ها می‌روند، سوار می‌شوند و جیغ لاستیک‌ها را در می‌آورند. 

وای.تی. تاکسی را عقب عقب از هنگ کنگ خارج و در خیابان دوبله پارک می‌کند. بعد به هنگ کنگ برمی‌گردد تا از رایحه خوبی که در هوا به مشام می‌رسد لذت ببرد. عجیب است ولی به این فکر می‌کند که رفتن با هیرو به صندلی عقب ماشین چه حسی می‌تواند داشته باشد. احتمالا باید خوب باشد. البته باید اول دنتاتا را بیرون بیاورد و اینجا جای خوبی برای اینکار نیست. در عین حال هر کسی که اینقدر مهربان باشد که کسی را از کلینک نجات دهد، احتمالا با خوابیدن با دخترهای پانزده ساله هم کمی مشکل خواهد داشت.

هیرو می‌گوید «لطف کردی که ماشین رو پارک کردی. لابد می‌خواه پول لاستیک‌ها رو هم حساب کنی؟»

«نه. تو چی؟»

«من خودم کلی مشکل مالی دارم»

وای.تی. در وسط فضای سبز حیاط هنگ کنگ ایستاده است. آن دو به یکدیگر نگاه می‌کنند، کاملا دقیق.

دختر می‌گوید «من به دوست پسرم زنگ زدم ولی منو پیچوند ».

«یه آشغال دیگه؟»

«همون قبلی»

هیرو می‌گوید «تو داری اشتباهی رو که من یک‌بار کرده‌ام رو تکرار می‌کنی»

«چه اشتباهی؟»

«قاطی کردن کار و لذت. با همکار دوست شدن. این آدمو گیج می‌کنه.»

«آره. می‌فهمم چی می‌گی.». هرچند که دقیق نمی‌داند منظور هیرو از همکار چیست.

وای.تی. بعد از یک مکث کوتاه می‌گوید «به این فکر می‌کنم که بدی نیست ما هم با هم بریزیم رو هم.»

انتظار دارد که هیرو به این حرف بخندد. اما هیرو نمی‌خندد. سرش را آرام تکان می‌دهد، لبخند می زند و می‌گوید «منم به همین فکر می‌کردم. اما من منتظر بودم ببینم چی پیش میاد».

وای.تی. از اینکه هیرو هم به همین موضوع فکر کرده، هیجان زده می‌شود. بعد هیجانش را کنترل می‌کند و عاقلانه فکر می‌کند. نتیجه‌ای که می‌گیرد این است که هیرو دروغ می‌گوید و تنها هدفش رسیدن به تختخواب او است. می‌گوید «من باید برم. باید برم خونه.»

حالا می‌بینیم که هیرو با دیدن رفتن وی.تی.، چقدر زود علاقه‌اش به مفهوم «رو هم ریختن» را کنار می‌گذارد. 

ناگهان خودشان را یک‌بار دیگر در محاصره نور ربات‌های هنگ‌کنگ می‌بینند.

وای.تی. ناگهان دردی در قفسه سینه‌اش حس می‌کند، انگار کسی با مشت به او ضربه زده باشد. ضربه زننده هیرو نیست. هیرو یک عوضی غیرقابل پیش بینی و مسلح به شمشیر است اما نمی‌تواند طوری به وای.تی. مشت بزند که او حتی متوجه نزدیک شدنش هم نشود. 

ناخودآگاه می‌گوید «آآوووو!» و بدنش را عقب می‌کشد. پایین را نگاه می‌کند و شیئی کوچک را می‌بیند که روی زمین تکان می‌خورد. در خیابان یک تاکسی قراضه از لاستیک‌هایش صدای جیغی درمی‌آورد و یک جیک که از پنجره جلویش بیرون آمده، مشتش را به سمت آن‌ها نشان می‌دهد. احتمالا سنگی به سمت آن‌ها پرتاب کرده است. 

ولی این یک سنگ نیست. جسم سنگین زیر پایش که همین چند لحظه قبل به قفسه سینه وای.تی. خورده، یک نارنجک دستی است. یک لحظه به آن خیره می‌شود و آن را می‌شناسد. درست مشابه نمونه‌اش در کارتون‌ها است.

بعد ناگهان تعادلش به هم می‌خورد. انگار که چیزی با ضربه از زیرپایش رد شده باشد. درد ندارد چون سرعت آنقدر زیاد است که فرصت احساس درد نمی‌دهد. در لحظه‌ای که دوباره تعادلش را به دست آورده، صدای انفجار مهیبی از بخش دیگر پارکینگ به گوش می‌رسد. 

و حالا همه چیز به اندازه که بشود آن را دید، ثابت می‌شود. 

موش‌طوری بی‌حرکت است. آن‌ها هیچ وقت متوقف نمی‌شوند. این بخشی از رمز و راز آن‌ها است که هیچ وقت نمی‌توانی آن‌ها را ببینی.‌ آن‌ها از چشم انسان سریعتر هستند. هیچ کس نمی‌داند آن‌ها چه شکلی هستند. البته حالا، هیچ کس به جز وای.تی. و هیرو. 

از چیزی که تصور می‌کردند، بزرگتر است. هیکلی تقریبا هم‌اندازه یک سگ نگهبان دارند که با صفحات مسطح، به چند بخش تقسیم شده، چیزی شبیه به یک کرگدن کوچک. پاها بلند هستند با انحنایی شبیه به پاهای چیتا. احتمالا به خاطر دم بلند است که مردم به اینها، موش‌طوری می‌گویند. این تنها بخش موش مانند بدن است. بلند و پر پیچ و تاب. این دم را تنها در صورتی می‌شود دم یک موش دانست که کل گوشت آن توسط اسید خورده شده باشد. دم بند بند است. چند صد بند. 

هیرو می‌گوید «یا مسیح!» و وای.تی. متوجه می‌شود که هیرو هم قبلا مشابه چنین چیزی را ندیده است.

الان، دم بر روی پشت موش‌طوری کپه شده است. درست مثل طنابی که از یک درخت به پایین افتاده باشد. بخش‌هایی از آن تلاش می‌کنند تکان بخورند ولی بخش‌های دیگر مرده و بی‌حرکتند. پاها یکی یکی تکان می‌خورند، البته با حرکت‌های اسپاسمی. با همدیگر هماهنگ نیستند. کلیت این موجود، مشخصا خراب است. مانند هواپیمایی که بعد از جدا شدن دم، تلاش می‌کند فرود بیاید. حتی کسی که مهندس نیست هم به راحتی متوجه می‌شود که این دستگاه، دیگر به درد نمی‌خورد. 

دم پیچ می‌خورد و از هم باز می‌شود. مثل یک شلاق پرتاب می‌شود و بعد در بالای بدن، راست می‌شود. سعی می‌کند از سر راه پاها کنار برود ولی پاها هنوز نمی‌توانند حرکت مفیدی بکنند و بدن هنوز روی زمین است. 

«وای.تی. ! نکن!» هیرو است که فریاد می‌کشد. اما دختر گوش نمی‌دهد و قدم به قدم به موش‌طوری نزدیک می‌شود. 

هیرو با فاصله‌ای دو سه متری پشت سر وای.تی. قرار می‌گیرد و می‌گوید «اگه هنوز نفهمیدی باید بگم که این موجود خطرناکیه. می‌گن تو بدنش اعضای بیولوژیک هم وجود داره.»

«اعضای بیولوژیک؟»

«اعضای حیوانی. این باعث می‌شه غیرقابل پیش‌بینی باشه.»

دختر حیوان‌ها را دوست دارد پس جلوتر می‌رود. 

حالا بهتر آن را می‌بیند. همه‌اش هم زره و عضله نیست. از قضا بخش‌های زیادی از آن آسیب پذیر به نظر می‌رسد. بالچه‌هایی هم در بدنش وجود دارد: یک بزرگش از هر شانه بیرون زده و یک ردیف بالچه کوچکتر در طول ستون فقرات قرار گرفته‌اند؛ شبیه استگوساروس. عینک دید در شب، نشان می‌دهند که این باله‌ها آنقدر داغ هستند که می‌توان رویشان پیتزا پخت. هرچقدر که وای.تی. نزدیک‌تر می‌شود، باله‌ها بازتر و بزرگتر می‌شوند. 

بازشدن تدریجی آن‌ها،‌ درست مانند فیلم‌های آموزشی از رشد گیاهان است. هر مرحله که باز می‌شوند، جزییات بیشتری از ساختار پیچیده بالچه‌ها نمایان می‌شود. هر بالچه به چند بالچه کوچکتر تقسیم شده که همانند خودش است. وقتی جلوتر می‌رود مشخص می‌شود که این بالچه‌های کوچکتر هم به نمونه‌های کوچکتری ختم شده‌اند که کپی خودشان هستند. کوچکترین بالچه‌ها، چیزی بیشتر از فلس‌های کوچکی نیستند که حضورشان، لبه بالچه را کدر نشان می‌دهد. 

جسم در حال داغ‌تر شدن است. بالچه‌های کوچک حالا کاملا قرمز شده‌اند. وای.تی. عینک‌های دید در شب را روی پیشانی‌اش بالا می‌زند و با دست، در مقابل نورهای مختلف، حفاظی برای چشم‌هایش درست می‌کند. رنگ قهوه‌ای جسم را تشخیص می‌دهد. همان رنگی که یک کوره پیتزا‌پزی که به موقع خاموش نشود به خودش می‌گیرد. چمن زیر بدن این موجود در حال دود کردن است. هیرو از عقب می‌گوید «مواظب باش. احتمالا بدن این موجودات پر از ایزوتوپ‌های ناجوره». وای.تی. نزدیک موجود است ولی هیرو با اینکه کمی جلو آمده ولی هنوز فاصله‌اش را کاملا با وای.تی. و موجود حفظ کرده است. 

«ایزوتوپ چیه؟»

«یک ذره رادیواکتیو که حرارت ایجاد می‌کنه. احتمالا این باید منبع انرژیش باشه.»

«چجوری می‌شه خاموشش کرد؟»

«نمی‌شه. اونقدر حرارت تولید می‌کنه تا آب بشه.»

وای.تی. حالا در یکی دو متری موش‌طوری قرار دارد و می‌تواند حرارت را روی گونه‌هایش احساس کند. بالچه‌ها تا جایی که می‌توانند باز شده‌اند. محل اتصال بالچه‌ها به بدن، نارنجی درخشانی است که با بالا رفتن به قرمز و سپس قهوه‌ای تغییر رنگ می‌دهد. بالچه‌های آخری هنوز تیره هستند. دود گس متصاعد شده از چمن‌ها، بعضی از جزییات را مخفی می‌کند. 

دختر فکر می‌کند که لبه بالچه‌ها شبیه چیزی است که او در جایی دیده است. آهان! اینها شبیه برگه‌های فلزی هستند که در پنجره خارجی سیستم‌های تهویه مطبوع کار می‌گذارند. همان‌هایی که با کج کردن بعضی‌هایشان با انگشت می‌شود حرف اول اسم خودتان را رویشان بنویسید. یا شاید هم شبیه رادیاتور خودرو. یک پره، هوا را از روی رادیاتور رد می‌کند تا آن را خنک کند. 

او می‌گوید «فهمیدم! این رادیاتور داره. این موش‌طوری‌ها برای خنک شدن رادیاتور دارد.» اما این یکی خنک نمی‌شود که هیچ، دائما هم دارد داغتر می‌شود. 

وای.تی. برای درآمد، بین ماشین‌هایی که در ترافیک گیر کرده‌اند ویراژ می‌دهد. راه کسب درآمد او، رد شدن از ترافیک است. او این را می‌داند که یک خودرو وقتی در اتوبان خالی گاز می‌دهد، جوش نمی‌آورد. ماشین‌ها وقتی جوش می‌آورند که در ترافیک گیر کرده باشند چون وقتی ایستاده‌اند، هوای کافی از رادیاتور آن‌ها رد نمی‌شود. 

این همان چیزی است که دارد برای موش‌طوری اتفاق می‌افتد. این موجود باید تکان بخورد تا هوا از روی رادیاتورهایش رد بشود. در غیر این‌صورت از گرما ذوب خواهد شد. وای.تی. می‌گوید «حالا نمی‌دونم که ذوب می‌شه یا منفجر.»

بدن در قسمت جلویی به یک بینی تیز ختم شده. جلوی بدن با شیب زیادی نازک شده و یک سایبان تیره در شیب قرار دارد؛ درست مثل شیشه کابین خلبان یک هواپیمای جنگنده. اگر موش‌طوری چشم داشته باشد، احتمالا پشت این شیشه قرار گرفته. 

زیر این شیشه و در جایی که باید آرواره می‌بود، باقیمانده اجزای مکانیکی‌ای قرار گرفته‌اند که در نتیجه انفجار نارنجک، نابود شده. 

شیشه کابین خلبان یا ماسک یا هر چیزی که اسمش را می‌گذارید هم در اثر نارنجک صدمه دیده. حفره‌ای در آن است که وای.تی. می‌تواند دستش را تا مج از آن رد کند. پشت حفره، سیاه و تاریک است و وای.تی. نمی‌تواند چیزی در آن تشخیص بدهد، بخصوص در نور شدید حاصل از داغ شدن بیشتر و بیشتر رادیاتورها. اما مایع قرمزرنگی که در حال بیرون آمدن از حفره درون شیشه‌ است به راحتی قابل تشخیص است. موش‌طوری صدمه دیده و خونریزی دارد. 

دختر می‌گوید «این یه چیز واقعیه. تو رگ‌هاش خون داره.» و به این فکر می‌کند که این یک اطلاعات است. اطلاعات حسابی. به این فکر می‌کند که می‌تواند با یارش از این اطلاعات پول دربیاورد. با هیرو. 

بعد به این فکر می‌کند که حیوان بیچاره دارد زنده زنده کباب می‌شود. 

هیرو می‌گوید «اینکار رو نکن. بهش دست نزن وای.تی.»

دختر یک قدم دیگر جلو می‌رود، عینکش را می‌زند تا صورتش را از حرارت حفظ کند و موش‌طوری حرکت‌های اسپاسمی پایش را قطع می‌کند. انگار برای جلب توجه این حرکات را انجام می‌داد.

دختر خم می‌شود و یکی از پاها را می‌گیرد. پا تکان می‌خورد و عضلاتش را زیر دست او سفت می‌کند. احساس وای.تی. درست مثل موقعی است که پای یک سگ را در دست می‌گیرد. این موجود زنده است. به وای.تی. عکس‌العل نشان می‌دهد. وای.تی. مطمئن است.

دختر به هیرو نگاه می‌کند تا مطمئن شود که او به صحنه نگاه می‌کند. همین‌طور هم هست. می‌گوید «مسخره! من سرمو بالا گرفتم و گفتم که می‌خوام باهات باشم و تو می گی که باید فکر کنی؟ مشکلت چیه؟ من به اندازه کافی برای اینکه با تو کار کنم خوب نیستم؟»

وای.تی.، وزنش را به عقب می‌اندازد و بدن موش‌طوری را در طول حیاط به سمت لانه‌اش می‌کشد. بیش از حد سبک است. بی‌دلیل نیست که می‌تواند اینقدر سریع بدود. اگر تصمیم داشت خودش را ذغال کند، می‌توانست به راحتی این موجود را بغل کند. به لانه که نزدیک می‌شود، ردی از چمن سیاه که دود از آن بلند می‌شود در طول مسیر به جا می‌گذارد. از تنپوش سراسری خودش هم دود بلند می‌شود. احتمالا عرق‌های قدیمی و چیزهای دیگری است که از قبل به لباس چسبیده بودند و حالا بخار می‌شوند. به اندازه کافی ریزه است که از در لانه رد شود - یک قابلیت دیگر که هیرو ندارد. این‌ها معمولا قفل هستند، قبلا خیلی به آن‌ها ور رفته. اما این یکی باز است.

داخل محوطه، سفید است و زمین توسط ربات‌ها تمیز شده. در فاصله یک متری در، چیزی شبیه به یک ماشین ظرفشویی سیاه قرار گرفته است. این باید خوابگاه موش‌طوری باشد. جایی که در سکوت خودش می‌نشیند و منتظر کاری برای کردن می‌ماند. جعبه سیاه، با یک کابل قطور که از دیوار وارد شده، به محوطه متصل شده است. در حال حاضر، در این جعبه باز است و وای.تی. این را هم هیچ وقت ندیده. از درون جعبه، دود خارج می‌شود. 

دود که نه. یک چیز سرد. مثل اینکه در یک روز مرطوب، در فریزر را باز کرده باشید. وای.تی.، موش‌طوری را به داخل جعبه هل می‌دهد. از دیوارها مایعی سرد به روی موش‌طوری اسپری می‌شود ولی قبل از اینکه به بدن او برسد، بخار می‌شود. دم بلند جانور، از جعبه بیرون مانده است. وای.تی. آن را با دست برمی‌دارد ولی حتی از پشت دستکش هم لبه‌های تیز مهره‌های آن را حس می‌کند. 

دم ناگهان تکان می‌خورد، می‌لرزد و برای یک ثانیه زنده می‌شود. دختر عقب می‌کشد و دم مانند کشی که از دست وای.تی. رها شده باشد، به درون جعبه می‌رود. دختر حتی حرکت کردنش را هم ندیده. در جعبه به شدت بسته می‌شود. یک ربات نظافتچی، یک جاروبرقی مغز دار، جلو می‌آید تا رد خون باقی مانده روی زمین را پاک کند. 

بالا سر وای.تی. و بر روی سردر ورودی محوطه، متنی نوشته که با گل‌های یاسمن احاطه شده است. نوشته آن‌ همان متن همیشگی است که همیشه به همراه تصویر خندان آقای لی، بر سر در محوطه‌های هنگ کنگ بزرگ‌تر، نصب می‌شود:

	خوش آمده‌اید!
	
	خوشحالم که به شما بازدیدکنندگان با ارزش هنگ کنگ، خیر مقدم بگویم. چه برای تجارتی جدی به اینجا گام گذاشته باشید و چه به دنبال تفریح باشید، خواهید توانست خودتان را در این سرزمین ناچیز، درون خانه خودتان احساس کنید. اگر چیزی در این مکان در هماهنگی با دیگر اجزا نبود، آن را به اطلاع من برسانید و من تا حد امکان، رضایت شما را فراهم خواهم کرد. 

	
	ما در هنگ کنگ بزرگ‌تر، به رشد غیرطبیعی ملت‌مان افتخار می‌کنیم. آنانی که جزیره کوچک ما را لقمه چپی برای چین سرخ می‌دانستند، حالا با دیدن پیشرفت مبتنی بر تکنولوژی بالای مردم ما، مشت محکمی بر تئوری‌های خود و صورت ظاهرا ابرقدرت‌های دنیای قدیم احساس می‌کنند. پتانسیل‌ گردآوری تمام اقوام و گروه‌های نژادی تحت سه قاعده 

	۱- اطلاعات، اطلاعات و اطلاعات!
	۲- بازاریابی عادلانه!
	۳- اکولوژی سخت‌گیرانه!

	فرصتی بی‌همتا در تاریخ نبرد اقتصادی بوده است.

	چه کسی ممکن است نخواهد تحت لوای این اصول زندگی کند؟ اگر شما هنوز برای شهروندی هنگ کنگ درخواست نداده‌اید، همین الان برای دریافت پاسپورت اقدام کنید! در این ماه، می‌توانید بدون پرداخت ۱۰۰ دلار هنگ کنگ هم عضو شوید. یک فرم بردارید و پر کنید. اگر کوپن‌ها تمام شده‌اند، به یک هشتصد هنگ کنگ زنگ بزنید و از پیرمرد مهربان، درخواست کمک کنید.

هنگ‌ کنگ بزرگ‌تر آقای لی یک نهاد شبه ملی، خصوصی، کاملا خارج از قلمرو کشورها و پادشاهی است که توسط هیچکدام از ملیت‌های دیگر به رسمیت شناخته نشده و به هیچ شکل ربطی به مستعمره پادشاهی هنگ کنگ سابق که بخشی از جمهوری خلق چین بوده، ندارد. جمهوری خلق چین  هیچگونه مسوولیتی نسبت به اقای لی، دولت هنگ کنگ بزرگ‌تر یا هیچکدام از شهروندان آن ندارد. 

	سریعا به ما بپیوندید. 

	شریک شما در امور مهم
	آقای لی.


حالا که واحد نگهبان نیمه خودمختار آ۳۶۷ در خانه خنک و کوچکش است، به آرامی زوزه می‌کشد. 

بیرون - درون حیاط - هوا خیلی گرم است و او به همین دلیل ناراحت بود. وقتی بیرون است گرمش می‌شود، مگر اینکه مدام بدود. وقتی صدمه دیده بود و مجبور بود روی زمین استراحت کند، بیشتر از همه عمرش گرمش شده بود. 

حالا دیگر گرمش نیست. اما صدمه دیدگی‌اش هنوز باقی است. زوزه می‌کشد. زوزه‌ای که مخصوص صدمه دیدگی‌ است. او دارد به همه هاپوهای اطراف می‌گوید که صدمه دیده است و کمک نیاز دارد. آن‌ها هم با شنیدن این خبر، ناراحت خواهند شد، درد خواهند کشید و زوزه را تکرار خواهند کرد تا همه گروه خبردار شود. 

به زودی صدای نزدیک شدن ماشین دامپزشک را خواهد شنید. دامپزشک مهربان خواهد آمد و کاری خواهد کرد که او احساس بهتری بکند. 

شروع به پارس می‌کند. به هاپوهای دیگر می‌گوید که چگونه آدم‌های بد آمدند و به او صدمه زدند. می‌گوید که حیاط وقتی روی زمین دراز کشیده بوده، چقدر گرم بوده و ادامه می‌دهد که چگونه دختر خوب، به او کمک کرده است و او را به خانه خنکش رسانده است.  

درست روبروی محوطه هنگ کنگ، وای.تی. متوجه یک ماشین سیاه شهری می‌شود که مدتی است آنجا توقف کرده. او نیازی ندارد که پلاک ماشین را ببیند تا مطمئن شود که ماشین، متعلق به مافیا است. فقط مافیا چنین ماشین‌هایی دارد. شیشه‌ها سیاه شده‌اند، اما او می‌داند که یک نفر در آنطرف پنجره نشسته و به او نگاه می‌کند. چطور اینکار را می‌کنند؟ این ماشین‌های شهری را همه جا می بینید اما هیچ وقت متوجه حرکت کردن یا آمدنشان نمی‌شوید. وای.تی. حتی شک دارد که این خودروها، موتور داشته باشند. 

هیرو می‌گوید «باشه! متاسفم. پس قرار من و تو این باشه که همه اطلاعاتی رو که با هم به دست میاریم، پنجاه پنجاه تقسیم کنیم.»

وای.تی. که دارد سوار اسکیتش می‌شود می‌گوید «قبول». 

«هر وقت خواستی به من زنگ بزن، کارت منو داری.»

«هی! یادم انداختی. کارتت می‌گفت که اهل هر سه ام نرم‌افزار (پانویس: Three Ms of Software) هستی»

«دقیقا. موسیقی، فیلم و میکروکد (پانویس: Music, Movies and Microcode)». 

«اسم ویتالی چرنوبیل و ملت‌داون (پانویس: Meltdown ) رو شنیده‌ای؟»

«نه! یه گروه موسیقیه؟»

«آره. بهترین گروه دنیا. باید گوش کنی. به زودی کلی مشهور خواهند شد.»

وای.تی. به سمت خیابان سرازیر می‌شود و نیزه‌اش را به سمت یک آئودی با پلاک سبز درخشان پرتاب می‌کند. این خودرو احتمالا به سمت خانه‌اش می‌رود. جایی که مادر احتمالا در تختخواب خودش را به خواب زده، اما در واقع بیدار و نگران است.

نیم بلوک مانده به ورودی سبز درخشان، خودش را از آئودی جدا می‌کند و وارد یک مک دونالد می‌شود. به دستشویی زنانه می‌رود که سقف کاذب دارد. روی توالت فرنگی سوم می‌ایستد و کاشی سقف بالای سرش را کنار می‌زند. بخشی از یک لباس گلدار ظاهر می‌شود. آن را برمی‌دارد و می‌پوشد و بعد هم نوبت به بلوز، دامن، لباس زیر مارک ویکی و کفش‌های چرم می‌رسد. در آخر هم گوشواره‌ها و گردنبند و حتی یک کیف زنانه لعنتی. حالا نوبت مچاله کردن لباس سراسری رادی.کی.اس. و گذاشتن آن بالای کاشی سقف، قبل از جا زدن آن است. شبیه صبح همان روز شده. وقتی که داشت با مادرش صبحانه می‌خورد. اسکیت بوردش را زیر بغل می‌زند و به سمت سبز درخشان می‌رود. جایی که حمل اسکیت مجاز است، ولی کسی حق ندارد آن‌ها را روی زمین بگذارد. پاسپورتش را به نگهبان مرزی نشان می‌دهد و بعد از طی کردن حدود یک کیلومتر دیگر، به خانه‌ای می‌رسد که چراغ هشتی آن هنوز روشن است.

مادر در گوشه خودش نشسته. پشت کامپیوتر. مثل همیشه. مادرش برای پلیس‌ها کار می‌کند. پلیس‌ها پول زیادی در نمی‌آورند ولی برای نشان دادن وفاداری باید زیاد کار کنند. 

وای.تی. داخل خانه می‌شود و به مادرش نگاه می‌کند که در صندلی‌اش به خواب رفته. او دست‌هایش را روی صورتش گذاشته و جوراب‌ شلواری‌اش را روی میز. این جوراب شلواری‌های ارزان را سازمان پلیس‌ به آن‌ها می‌دهد. جوراب‌های مزخرفی که موقع راه رفتن و حین مالش ران‌ها به هم، صدای خش و خش احمقانه‌ای ایجاد می‌کند. یک کیسه زیپلاک روی میز است. پر از آبی که یکی دو ساعت قبل، یخ بوده. وای.تی. به بازوی چپ مادرش نگاه می‌کند. مادرش آستین‌ را بالا زده و کبودی‌های تازه درست بالای آرنجش قابل دیدن هستند. این کبودی‌ها در نتیجه تست‌های هفتگی پلیس هستند. اعضا باید هر هفته در آزمایش‌های پلی‌گراف شرکت کنند. 

مادرش که فکر می‌کند وای.تی. در اتاق نیست،‌ فریاد می‌کشد «تویی؟»

وای.تی. که نمی‌خواهد مادرش را سورپریز کند، به آشپزخانه می‌رود و از آنجا فریاد می‌کشد «بعله مامان. روزت چطور بود؟»

مادرش می‌گوید «من خسته‌ام.». این چیزی است که همیشه می‌گوید. 

وای.تی. یک آبجوی یخ از فریزر بر می‌دارد و برای یک دوش داغ،‌ به حمام می‌رود. صدای حمام برایش آرامش‌بخش است، مثل صدای دستگاه تولیدکننده نویز سفیدی که همیشه در کنار تخت مادرش وز وز می‌کند. 
# فصل سیزده

تاجر ژاپنی تکه تکه شده روی زمین خورشید سیاه افتاده است. با توجه به اینکه وقتی یک تکه بود خیلی شبیه یک انسان واقعی بود، حالا به طرز شگفت آوری بدون گوشت، بدون خون یا بدون اجزای داخلی‌ای که در نتیجه بریدگی‌هایی که شمشیر هیرو ایجاد کرده‌اند قابل دیدن باشند به نظر می‌رسد. بدنش چیزی به جز یک لایه نازک از پوست نیست. یک عروسک بادشدنی کاملا دقیق. بر خلاف یک عروسک بادی، با پاره شدن بادی از بدن تاجر خارج نشده بلکه فقط دو نیم شده است. کافی است سرتان را به داخل بدن بگیرید تا به جای گوشت و اعضای داخلی و استخوان، طرف دیگر پوست را ببینید 

این خلاف استعاره آواتار است. چنین زخم‌هایی روی آواتارها، به همه ساکنان خورشید سیاه یادآوری می‌کنند که درون یک دنیای فانتزی هستند. آدم‌ها از اینکه این را بهشان بگویی،‌ متنفرند. 

وقتی هیرو الگوریتم شمشیربازی خورشید سیاه را می‌نوشت - کدی که بعدها توسط کل متاورس به عنوان الگوریتم شمشیر بازی پذیرفته شد - به این نتیجه رسیده بود که راه حل خوبی برای وضعیت بعد از نبرد وجود ندارد. از اول آواتارها قرار نبوده بمیرند. قرار هم نبوده تکه تکه شوند. سازندگان متاورس به اندازه کافی بیمار نبوده‌اند که از اول به نیاز چنین وقایعی برای آواتارها فکر کنند. به هرحال هدف شمشیر کشیدن، بریدن بدن و کشتن طرف است. هیرو به همین دلایل مجبور بوده خودش راه حلی سر هم کند تا متاورس بعد از چند وقت از بدن‌های قطعه قطعه شده‌ای که هرگز فاسد نمی‌شوند، اشباع نشود.

اولین چیزی که بعد از شکست یک نفر در شمشیربازی اتفاق می‌افتد، قطع شدن کامپیوترش از شبکه جهانی یا همان متاورس است. بازنده به سرعت از شبکه بیرون می‌افتد. این نزدیک‌ترین تجربه‌ نزدیک به مرگ قابل اجرا در متاورس است. این تجربه بدون صدمه زدن به فرد، او را به شدت عصبی و ناراحت می‌کند 

بعد کاربر کشف می‌کند که برای چند دقیقه امکان ورود مجدد به متاورس از او سلب شده است. او نمی‌تواند دوباره لاگین کند. دلیلش هم این است که آواتار بازیکن هنوز در متاورس است و بنا به منطق بازی، یک آواتار نمی‌تواند در یک لحظه در دو نقطه حاضر باشد. بازیکن بازنده تا وقتی که سیستم از دست آواتار قبلی‌اش خلاص نشده، امکان ورود مجدد ندارد.

وظیفه از بین بردن آواتارهای تکه تکه شده، با اجنه قبرستان است. هیرو شخصا این قابلیت را اختراع و به متاورس اضافه کرده است. این‌ها آدم‌های کوتوله‌ای هستند که سرتاپا سیاه می‌پوشند و حتی چشم‌هایشان هم دیده نمی‌شود. ساکت و کارا هستند. همان زمانی که هیرو دارد از جنازه بر زمین افتاده دور می‌شود، آن‌ها از درهای مخفی موجود در کف زمین خورشید سیاه و از ناکجاآبادی سیاه بیرون می‌آیند و به سمت جنازه تاجر می‌روند. در عرض چند ثانیه، قطعات بدن را درون کیسه‌های سیاهی که همراه دارند می‌ریزند و از همان درهای مخفی به تونل‌های تاریک و سیاه زیر خورشید سیاه می‌روند. چند نفر از سر کنجکاوی اجنه گورستان را دنبال می‌کنند و سعی می‌کنند گذرگاه‌های کف زمین را باز کنند، ولی انگشت‌های آواتارشان چیزی جز سنگ مات و یکدست پیدا نمی‌کنند. تونل‌های زیرزمینی فقط برای اجنه گورستان قابل دسترسی‌اند. 

و البته به طرزی خارق العاده برای هیرو. اما او بسیار کم از آن‌ها استفاده می‌کند 

اجنه گورستان، اجساد را به پیره می‌برند، یک آتش زیرزمینی ابدی که درست زیر مرکز خورشید سیاه قرار دارد، و آنجا آتش می‌زنند. همین که شعله‌ها اطراف آواتار را در بربگیرند، آواتار از متاورس محو می‌شود و صاحب آن می‌تواند مثل معمول لاگین کند و با آن آواتار، دوباره در متاورس پرسه بزند. خوشبختانه تجربه نشان داده که صاحب آواتار در دفعات بعدی مودب‌تر و محتاط‌تر از قبل عمل می‌کند 

هیرو به جمعیتی که به شکل دایره اطرافش جمع شده‌اند، تشویق می‌کنند، سوت می‌زنند و هورا می‌کشند نگاه می‌کند و می‌بیند که آن‌ها در حال محو شدن هستند. ظاهرا تمام خورشید سیاه پشت یک پرده غلیظ مه در حال رنگ باختن است. در آن‌طرف مه، نورهای شفاف می‌درخشند و کم کم این نورها بر کل مه غلبه می‌کنند و تمام دید را پر می‌کنند.

هیرو چشمی‌هایش را برمی‌دارد و خودش را در پارکینگ نگهدارکالا با یک کاتانای لخت در دست تنها می‌یابد.

خورشید تازه غروب کرده. دو دوجین آدم با فاصله زیاد از او، خود را پشت خودروها مخفی کرده و منتظر حرکت بعدی او هستند. اکثر آن‌ها ترسیده‌اند، ولی چند نفری هم به سادگی هیجان زده‌اند. ویتالی چرنوبیل در ورودی بیست در سی متعلق به آن‌ها ایستاده است. موهایش ضد نور شده. موهایش را با سفیده تخم مرغ و چیزهای دیگر پروتئینه کرده. این مواد، نور را به شکل نقاط درخشان کوچک بازمی‌گردند و ویتالی را مثل یک بمب خوشه‌ای نورانی می‌کند. در حال حاضر، یک تصویر کوچک از خورشید سیاه روی باسن ویتالی نمایش داده می‌شود. این تصویر توسط کامپیوتر هیرو، به سمت هیرو انداخته شده. ویتالی مدام وزنش را روی پای چت و راست می‌اندازد. انگار که ایستادن در یک لحظه روی هر دو پا برایش بیش از حد پیچیده باشد و هنوز هم انتخاب نکرده باشد که می‌خواهد روی کدام پا بایستد.

هیرو می‌گوید «تو جلوی ارتباط کامپیوتر رو گرفته‌ای».

ویتالی جواب می‌دهد «دیگه وقت رفتنه».

«تو می‌گی وقت رفتنه؟ من یک ساعته که منتظرم تو از خواب بیدار شوی».

هیرو که نزدیک می‌شود، ویتالی با شک به شمشیر خیره می‌شود. چشم‌های ویتالی، سرخ و خشک هستند. لب پایینی‌اش تاولی به اندازه یک نارنگی دارد.

«شمشیر بازی رو بردی؟»

«معلومه که شمشیربازی لعنتی رو بردم! من بهترین شمشیر باز جهانم».

«و البته برنامه مبارزه رو هم خودت نوشته‌ای».

هیرو قبول می‌کند. «خب اونم هست».

بعد از اینکه ویتالی چرنوبیل و ملتداون روی یکی از آن کشتی‌های بارکش دزدیده شده از روسیه به لانگ بیچ رسیدند کل کالیفرنیای جنوبی را گشتند تا جایی پیدا کنند که از بی آب و علفی و از وسعتی بدون آدم، به همان جایی شبیه باشد که از آنجا آمده بودند: کیوو. دل آن‌ها برای خانه تنگ نشده بود. آن‌ها برای تمرین هنرشان به چنان جایی نیاز داشتند.

رودخانه لوس آنجلس جای طبیعی آن‌ها بود. کلی آدم به آنجا می‌رفت و در عین حال خالی از سکنه بود. تنها کاری که برای رسیدن به این مکان باید می‌کردند، دنبال کردن اسکیت سوارها بود. اسکیت‌سوارها معمولا به همان جای مخفی می‌رفتند که آن‌ها مدت‌ها قبل کشف کرده بودند. این افراد یا به دنبال تخلیه زباله‌های اتمی بودند یا به دنبال پیدا کردن بخش‌های ارزشمند و قابل فروش آن. این همان جایی است که حالا هیرو و ویتالی دارند می‌روند.

ویتالی یک فولکس واگن خیلی قدیمی دارد، از آن‌ها که می‌شود سقفش را برداشت و به یک کمپ متحرک تبدیلش کرد. پیش‌تر مدتی در آن زندگی کرده بود. در خیابان‌ها می‌چرخید و از یک مرکز بخواب و بران و به یک مرکز بخواب و بران دیگر می‌رفت تا بالاخره هیرو را دید. حالا مالکیت این واگن مورد بحث است چون ویتالی بیشتر از ارزش آن، به هیرو بدهکار است. به همین خاطر تصمیم گرفته‌اند که خودرو را شریکی صاحب باشند.

حالا آن‌ها دارند با این واناگون، نگهدارکالا را دور می‌زنند و آنقدر چراغ و بوق را روشن خاموش می‌کنند و می‌زنند که صد تا بچه‌ای که در محل پیاده کردن بار مشغول بازی هستند، کنار بروند. به هرحال اینجا که جای بازی بچه‌ها نیست.

بعد از پارک کردن خودرو در محوطه بارگیری، مسیرشان را از یک راهروی عریض انتخاب می‌کنند و قدم به قدم از کنار مجسمه‌های مایایی و بودایی می‌گذرند. همین‌طور از کنار انواع و اقسام بسته‌بندی‌های دیگر که تا حالا اینکه چه چیزی در آن ها است، برای کسی مهم نبوده است. کسی هم باید زمین را تمیز کند: سرنگ‌های استفاده شده، شیشه‌های کرک، قاشق‌های سیاه شده و لوله‌های دود زده. کلی هم لوله شیشه‌ای کوچک هست. اندازه انگشت شست با درپوش‌های قرمز. ظرف‌های شفافی که ممکن است برای نگهداری کراک استفاده شده باشند ولی هیچ معتادی بعد از مصرف مواد، درپوش آن را روی شیشه برنمی‌گرداند. این باید چیزی جدید باشد که هیرو پیش‌تر ندیده. 

از یک در مخصوص مواقع آتش‌سوزی رد می‌شود تا به قسمت دیگری از نگهدارکالا برسند. این قسمت درست مثل قسمت قبلی است (در آمریکا همه چیز شبیه چیزهای دیگر است چون دیگر چیزی در حال تغییر نیست). ویتالی صاحب محفظه سوم از راست است. یک جای کوچک دو متر در سه متر که از آن برای کاربرد اصلی‌ استفاده می‌شود: انبار.

ویتالی جلوی در می‌ایستد و سعی می‌کند ترکیب اعداد قفل رمزی را به یاد بیاورد. بعد از دو سه حدس، موفق می‌شود و با یک فشار، در را باز می‌کند. بخش اعظم انباری دو در سه، با چرخ دستی‌هایی که روی آن‌ها بلندگو و امپلی‌فایر تلنبار شده است، اشغال شده.

هیرو و ویتالی چرخ دستی‌ها را در طول مسیر به سمت محوطه بارگیری می‌برند و وسایل درون آن‌ها را بار واناگون می‌کنند. قدم بعدی برگرداندن چرخ‌دستی‌ها به انبار است. از نظر فنی این چرخ‌ها وسایل عمومی مجتمع هستند، ولی مدت‌ها است که دیگر کسی به این تئوری عمل نمی‌کند.

رانندگی تا محل کنسرت بسیار طولانی است، بخصوص با توجه به این واقعیت که ویتالی با رد کردن دید تکنوکراتی لس آنجلسی‌ها به کهشکان مبنی بر اینکه سرعت خدا است، با سرعتی در حد ۵۰ کیلومتر در ساعت رانندگی می‌کند. ترافیک چندان جدی نیست و هیرو کامپیوترش را به جا فندکی خودرو وصل می‌کند و وارد متاورس می‌شود.

حالا دیگر با کابل نوری به شبکه وصل نیست و کل ارتباطش با جهان محدود به امواج رادیویی است که کندتر و غیرقابل اعتمادتر از انواع دیگر ارتباط است. وارد شدن به خورشید سیاه، عمل‌گرایانه است - صدا و تصویر وحشتناک خواهد بود و بقیه هم او را مثل یک شخصیت سیاه و سفید خواهند دید. اما وارد شدن به دفترش راحت است، چرا که دفتر روی کامپیوتر خودش محاسبه می‌شود. کامپیوتری که درست روی پایش قرار دارد. برای ارتباط با دفتر، حتی نیازی به شبکه هم ندارد.

او در دفترش ظاهر می‌شود، در یک خانه کوچک و دوست‌داشتنی‌ در محله هکرنشین متاورس و تقریبا کنار خیابان. همه جا ژاپنی است: زمین را تاتامی پوشانده.  میزش عالی است، از چوب قرمزگون ماهاگونی که سمباده کاری شده است. نور نقره‌ای از فیلترهای نصب شده روی دیوارهایی از کاغذ برنج به بیرون می‌تابد و کل اتاق را روشن کرده است. پنجره‌ای که در جلویش قرار دارد، رو به باغی است پر از جریان‌ آب پر از حباب که ماهی‌های قزل‌آلا گاه گاه از آن بیرون می‌پرند تا پشه‌ها را شکار کنند. از نظر فنی، ماهی‌ها باید کپور باشند، اما هیرو به اندازه کافی آمریکایی شده که کپور را ماهی‌ای غیرقابل خوردن بداند که مثل یک دایناسور در کف آب می‌خوابد و لجن می‌خورد.

یک چیز جدید در دفتر هست: کره‌ای به اندازه یک گریپ‌فروت. تمثیلی دقیق از کره زمین که در فاصل یک دست از چشمانش، در هوا معلق است. هیرو درباره این جریان شنیده است، اما تا به حال آن را ندیده. این کره، بخشی از نرم‌افزار سی.آی.سی. است که معمولا به سادگی «زمین» خوانده می‌شود. این رابط کاربری ویژه سی.آی.سی. برای نمایش و دسترسی به تمام اطلاعات مربوط به مکانی است که این شرکت در اختیار دارد، اعم از نقشه‌ها، اطلاعات هواشناسی، اطلاعات معماری و چیزهایی که توسط ماهواره‌های جاسوسی به دست می‌آید.

هیرو سال‌ها است که با خودش فکر می‌کند اگر در کاروکسب اطلاعات خوب پیشرفت، یک اشتراک زمین خواهد خرید تا این کره جذاب را در دفترش داشته باشد. حالا به ناگهان این کره بدون هیچ خرجی در دفترش ظاهر شده. تنها استدلال معقول این است که جوانیتا این را برایش فرستاده باشد.

اما اول کارهای مهم. کارت بابل/اینفوپوکالیپس هنوز در جیب آواتارش است. آن را بیرون می‌آورد.

یکی از کاغذهای برنجی که اتاق دفتر را پوشانده کنار می‌رود. هیرو پشت کاغذ اتاق دیگری را می‌بیند که قبلا آنجا نبوده. بدون شک وقتی که او اینجا نبوده، جوانیتا به خانه‌اش آمده و تغییرات عمده‌ای در آن داده است. مردی داخل دفتر می‌شود.

جن کتابخانه‌دار شبیه یک مرد خوش‌مشرب، پنجاه و خورده‌ای ساله، موهای جوگندمی و ریش‌دار درست شده که چشمان آبی، پلیور یقه هفت و کراوات بافتنی‌اش به او وقار خاصی می‌دهد. کراوات شل بسته شده و آستین‌ها بالا هستند. با اینکه هیرو می‌داند این مرد چیزی به جز یک نرم‌افزار نیست، بازهم قیافه با اعتماد به نفسش را برازنده‌اش می‌داند. این برنامه می‌تواند مثل عنکبوتی که روی تار راه می‌رود، با مهارت عجیبی در بی‌نهایت واحد اطلاعاتی ذخیره شده در کتابخانه اینطرف و‌آنطرف برود. کتابخانه‌دار، تنها نرم‌افزار سی.آی.سی. است که از زمین هم ارزش بیشتری دارد. تنها کاری که این برنامه نمی‌تواند بکند، فکر کردن است.

مرد می‌گوید «بله قربان». روشی پاشنه پاهایش که جلو می‌آید،‌ اشتیاق را از صورتش می‌خوانید اما از حرکاتش هیچ اصراری بر کمک کردن وقتی که به آن نیاز ندارید، احساس نمی‌شود. ابروهایش را بالا می‌برد و از بالای نیم فریم عینکش، به هیرو نگاه می‌کند.

«بابل یک شهر در بابیلون بود. درست است؟»

جواب کتابخانه‌دار این است که «البته یک شهر خیالی. بابل عبارت کتاب مقدس برای همان بابیلون است. این اسم ریشه سامی دارد. باب یعنی دروازه و ال به معنی خداوند است؛ پس بابل می‌شود دروازه خداوند. البته این کلمه می‌تواند استعاره‌ای هم باشد برای کسی که ناواضح صحبت می‌کند. کتاب مقدس پر از استعاره است».

«آن‌ها یک برج ساختند و خداوند خرابش کرد».

«این یک غلط مصطلح از داستان ادبی بابل است. خداوند برج را شخصا خراب نکرد. خداوند گفت: بنگرید. آن‌ها یک مردمند و یک زبان دارند و این تنها آغاز کاری است که آن‌ها اراده کرده‌اند به انجام رسانند و در حال حاضر کاری که پیش رو دارند، برایشان غیرممکن نیست. بیایید پایین برویم. آنجا برویم و زبانشان را متغیر کنیم و شاید از ساختن شهر منصرف شوند. به همین دلیل است که شهر بابل نامیده شده چرا که خداوند زبان‌ تمام زمین را مشوش کرده.» کتاب پیدایش. بخش ۱۱. آیات ۶ تا ۹. نسخه بازبینی شده استاندارد».

«پس برج تخریب نشد. در ساختن‌اش وقفه افتاد».

«صحیح است. تخریب نشد».

«پس یعنی این ساختگی است؟».

«ساختگی؟»

«چیزی که اشتباه بودنش قابل اثبات باشد. جوانیتا اعتقاد دارد که صحیح بودن چیزی را نمی‌شود در کتاب مقدس ثابت کرد، همان‌طور که نمی‌شود اشتباه بودنش را اثبات کرد. چون اگر بشود ثابت کرد چیزی اشتباه است، کتاب مقدس دروغ گفته و اگر بشود ثابت کرد که چیزی راست است، خدا اثبات شده و جایی برای ایمان باقی نمی‌ماند. غیر واقعی بودن داستان بابل را می‌شود ثابت کرد چون اگر مردمی برجی ساخته‌اند که به بهشت نزدیک شده و خدا هم آن را تخریب نکرده، باید هنوز خودش یا حداقل بقایایش قابل دیدن باشد».

«در این تصور که برج خیلی بلند بوده، شما دارید از خوانش‌های کنار گذاشته شده استفاده می‌کنید. در تشریح برج بابل گفته شده که «نوک آن بهشت بود». برای چند قرن تفسیر به این شد که ارتفاع برج آنقدر بلند بوده که نوکش به بهشت رسیده. اما در قرن اخیر و کمی قبل که حفاری‌های باستان‌شناسی زیگورات‌های بابیلونی را نشان ما دادند، دیدیم که دیاگرام‌های ستاره‌شناسانه - نقشه‌های بهشت - بر بالای آن‌ها حک شده بودند». 

«اوه.. قبول. پس اصل داستان این است که برج با دیاگرام‌های بهشت که بر بالای آن حکاکی شده بود، ساخته شد. این خیلی قابل قبول‌تر از برجی است که نوک‌اش از بلندی به بهشت رسیده باشد». 

کتابخانه‌دار اصلاح کرد که «چیزی بیشتر از قابل قبول. این سازه‌ها واقعا پیدا شده‌اند». 

«به هرحال. حرف تو این است که وقتی خدا از این ساخته عصبانی شد و پایین آمد، خود برج دست نخورده ماند ولی مردم دیگر نتوانستند با همدیگر صحبت کنند و به خاطر همین فاجعه ارتباطی، کار ساخت برج متوقف شد؟»

« فاجعه (پانویس: Disaster) یک لغت ستاره‌شناسانه است به معنی «ستاره بد». متاسفم که به خاطر شکل طراحی برنامه‌ام نمی‌توانم از این تشبیه‌ها استفاده کنم». 

«مشکلی نیست. واقعا مشکلی نیست». هیرو به موضوعات دیگری هم علاقمند است. اضافه می‌کند «تو یک نرم‌افزار عالی هستی. چه کسی تو را نوشته؟»

کتابخانه‌دار جواب می‌دهد «بخش عمده را خودم نوشته‌ام. من این توانایی را دارم که از تجربه، چیز یاد بگیرم. این توانایی را یک برنامه‌نویس دیگر برایم نوشته». 

هیرو می‌گوید «چه کسی؟ شاید من بشناسمش. من خیلی از هکرها را می‌شناسم». 

کتابخانه‌دار جواب می‌دهد «من توسط یک هکر حرفه‌ای نوشته نشده‌ام. من را یک محقق در کتابخانه کنگره نوشته که مشغول یاد گرفتن برنامه‌نویسی بوده. او خودش را وقف مشکل عمومی پیدا کردن اطلاعات مورد نظر از بین حجم عظیم اطلاعات غیرمرتبط کرده بود. اسم او دکتر امانوئل لاگوس بود». 

هیرو می‌گوید «اسمش را شنیده‌ام. در واقع یک جور متاکتابخانه‌دار بوده. بامزه است. فکر می‌کردم یکی از آن روح‌های شروری بوده باشد که از سی.آی.ای به سی.آی.سی. آمده بودند».

«او هیچوقت با سی.آی.ای. کار نکرده بود». 

«خب.. بگذار به کارها برسیم. هر اطلاعات آزادی که در کتابخانه در مورد ال. باب. ریفه وجود دارد را پیدا و به ترتیب زمان مرتب کنم. تاکیدم روی آزاد بودن اطلاعات است».

کتابخانه‌دار با گفتن «تلویزیون و روزنامه. چشم قربان. یک لحظه قربان» برمی‌گردد و با پاهای کاملا جفت شده، پشت به هیرو می‌ایستد. هیرو توجه‌اش را به زمین معطوف می‌کند.

میزان جزییات زمین فوق‌العاده است. تفکیک تصویر، دقت و شکل ظاهری زمین به هیرو و هر کس دیگری که از نرم‌افزار سر در بیاورد می‌گوید که این برنامه، یک برنامه واقعا لعنتی است.

بحث، فقط سر قاره‌ها و اقیانوس‌ها نیست. این شاهکار درست مانند چیزی است که کره زمین از یک مدار فضایی که از بالای لس آنجلس می‌گذرد دیده می‌شود. با همه وضعیت هواشناسی، ابرهای عظیمی که بالاتر از سطح آن حرکت می‌کنند و سایه‌شان روی اقیانوس‌ها می‌افتد و حتی یخ‌های قطبی که جایی در اقیانوس جنوبی با آب یکی می‌شوند. نیمی از کره با نور خورشید روشن است و نیم دیگر تیره. خط فاصل روز و شب تازه از روی لس آنجلس گذشته و در حال پیشروی به غرب و به سوی اقیانوس آرام است.

همه چیز با حرکتی آهسته در حال تغییر است. اگر هیرو به اندازه کافی نگاه کند، می‌تواند حرکت ابرها را ببیند. انگار واقعا از ارتفاعی زیاد مشغول نگاه کردن به زمین باشد.

چیزی توجهش را جلب می‌کند. چیزی به سرعت در بالای زمین در حرکت است. اول فکر می‌کند شاید پشه باشد، اما به سرعت به یاد می‌آورد که در متاورس، حشره نیست. سعی می‌کند روی این جسم تمرکز کند. کامپیوتر از طریق لیزرهای کم انرژی‌ای که روی قرنیه‌اش انداخته متوجه این تلاش می‌شود و هیرو مانند فضانوردی که در یک راه‌پیمایی فضایی از مدار خارج شده باشد به سمت زمین حرکت می‌کند. تا هیرو به این وضعیت عادت کند و بتواند آن را تحت کنترل درآورد، تنها چند صد متر با زمین فاصله دارد و ابر اطرافش را فرا گرفته. پشه درست زیر ابرها در حرکت است. این یکی از ماهواره‌های مدار پایین سی.آی.سی. است که در مداری قطبی، بین شمال و جنوب زمین حرکت می‌کند.

کتابخانه‌دار می‌گوید «اطلاعات شما حاضر است قربان».

هیرو از جا می‌پرد و به بالا نگاه می‌کند. زمین به سرعت عقب می‌رود، کوچک می‌شود و از مسیر دید خارج می‌شود. کتابخانه‌دار جلوی میز ایستاده و یک هایپرکارت در دست دارد. این نرم‌افزار هم مثل همه کتابخانه‌دارهای واقعی می‌تواند بدون صدا در اتاق حرکت کند.

هیرو می‌گوید «ممکن است از این به بعد هنگام حرکت کمی سر و صدا کنی؟‌ من راحت از جا می‌پرم».

«متاسفم قربان. تنظیم مورد نظر شما انجام شد».

هیرو دستش را دراز می‌کند و هایپرکارت را از کتابخانه‌دار که کمی به جلو خم شده و کارت را به سمتش دراز کرده، می‌گیرد. این‌کار حرکت پای مرد روی تاتامی کف، صدای ملایمی ایجاد کرده و هیرو حتی حس می‌کند که صدای نویز سفید مالش شلوار سفید مرد به ران پایش را هم شنیده است.

هیرو هایپرکارت را می‌گیرد و به آن نگاه می‌کند. برچسب جلوی آن می‌گوید 

    نتایج جستجو در مورد:
    ریفه، لارنس روبرت


او کارت را برمی‌گرداند. قسمت پشتی به سی چهل آیکون اختصاص داده شده است. بعضی از آن‌ها تصاویر صفحات روزنامه‌ها هستند. بیشترشان مربع‌های درخشانی هستند که تصاویر تلویزیونی نمایش می‌دهند.

هیرو می‌گوید «غیر ممکن است! من در یک فولکس واگن نشسته‌ام و از یک خط سلولی برای ارتباط با شبکه استفاده می‌کنم. تو امکان ندارد توانسته باشی این همه ویدئو را با این سرعت به کارت منتقل کرده باشی».

کتابخانه‌دار می‌گوید «نیازی به انتقال چیزی نبود.» و ادامه می‌دهد که «تمام ویدئوهای مرتبط با باب ریفه، توسط دکتر لاگوس جمع شده بودند و روی کارت بابل/اینفوپوکالیپس که در سیستم خودتان داشتید، موجود بودند». 

«باشه. تشکر».
# فصل چهارده


هیرو به تلویزیون مینیاتوری گوشه سمت چپ بالای کارت خیره می‌شود. تصویر زوم می‌شود تا فیلم مورد نظر به اندازه یک تلویزیون ۱۲ اینچ در فاصله نیم متری برسد. حالا فیلم شروع به پخش شدن می‌کند. فیلم بسیار کم کیفیت و بدون صدا، مربوط به یک مسابقه فوتبال در دهه شصت است.

«این چه بازی‌ای است؟»

کتابخانه‌دار پاسخ می‌دهد «اودسا، تگزاس، آمریکا. ال. باب. ریفه دفاع آخر است. شماره هشت در تیمی که لباس‌های تیره‌رنگ دارند.»

«این مفصل‌تر از آنی است که من می‌خواهم، می‌توانی کمی خلاصه‌اش کنی؟»

«نه. اما می‌توانم محتویات را فهرست کنم. این مجموعه یازده بازی فوتبال دبیرستانی دارد. ریفه در سال آخر دبیرستان و در دور دوم بازی‌ها شرکت داشته. در دوره دبیرستان یک کمک هزینه علمی گرفته و به رایس رفته و در آنجا هم چهارده فیلم از بازی‌های فوتبالش در دست است. شاخه تحصیلی ریفه، ارتباطات بوده.»

«با توجه به اینکه بعدا چه چیزی از آب درآمده، منطقی است.»

«او در هوستن، گزارشگر ورزشی تلویزیون شد و به همین دلیل، پنجاه ساعت از برنامه‌هایی که گزارش کرده در کارت موجود است. بعد از دو سال کار در این حوزه، ریفه به سراغ کار و کسب دایی‌اش رفت که از سرمایه‌گذاران فعال در بازار نفت بود. کارت حاوی چند مقاله روزنامه از آن دوره هم هست. بنا بر بررسی من از متن مقالات، به نظر می‌رسد که همه آن‌ها از روی یک منبع واحد نوشته شده باشند.»

«احتمالا یک اطلاعیه مطبوعاتی.»

«بعد برای پنج سال هیچ مطلبی در مورد ریفه وجود ندارد.»

«حتما مشغول کاری بوده.»


«بعد داستان‌ها دوباره زیاد می‌شوند و بیشترشان مربوط به صفحات مذهبی روزنامه‌های هوستن هستند. متن مقالات اکثرا مربوط به کمک‌های مالی او به سازمان‌های مذهبی است.»

«خب این چیزی است که من به آن خلاصه می‌گویم. چرا گفتی نمی‌توانی مطالب را خلاصه کنی؟»

«واقعا نمی‌توانم. من مشغول تکرار خلاصه‌ای هستم که اخیرا دکتر لاگوس در حضور من برای جوانیتا مارکوئز گفته. آن‌ها هم مشغول بررسی اطلاعات مشابهی بودند.»

«ادامه بده.»

«ریفه ۵۰۰ دلار به کلیسای هایلند که عالیجناب واینه بدفورد آن را اداره می‌کند کمک کرد. ۲۵۰۰ دلار هم به گروه جوانان بی‌ساید داد که بازهم عالیجناب واینه مدیر آن است. بعد ۱۵۰هزار دلار به حساب کلیسای پنت کستال در نیو ترینتی ریخت که عالیجناب واینه بدفورد موسس و سرپرست آن است. کمک بعدی برمی‌گردد به کالج انجیل ریفه به مبلغ ۲میلیون و سیصد هزار دلار که مدیر دانشکده الهیات آن، عالیجناب واینه بدفورد است. بازهم ۲۰ میلیون دلار کمک داریم به دانشکده باستان شناسی کالج انجیل ریفه، بعد ۴۵ میلیون دلار به دانشکده ستاره‌شناسی آن‌جا و در نهایت ۱۰۰ میلیون دلار برای دانشکده کامپیوترش.»

«اینها همه قبل از ابرتورم بودند؟»

«بله قربان. اینها بر اساس چیزی پرداخت شدند که حالا به پول واقعی مشهور است.»

«این آقای واینه بدفورد همان کسی که حالا پیرلی گیت عالیجناب راینه را اداره می‌کند؟»

«بله. همان است.»

«یعنی به من می‌گویی که ریفه صاحب عالیجناب واینه است؟»

«او بیشتر سهام موسسه پیرلی گیت را دارد که یک شرکت بین‌المللی است که مراکز زنجیره‌ای پیرلی گیت عالیجناب راینه را اداره می‌کند.»

«خب.. بگذار این را بررسی کنیم.»

هیرو از کنار چشمی‌ها به بیرون نگاهی می‌اندازد تا مطمئن شود که ویتالی هنوز با محل کنسرت به اندازه کافی فاصله دارد. بعد دوباره به درون کامپیوتر شیرجه می‌زند تا فیلم‌ها و اخباری را که لاگوس جمع کرده‌ است، مرور کند.


در طول سال‌هایی که ریفه به عالیجناب واینه کمک کرده است، وضع اقتصادی‌اش در حال بهبود بوده. اول در روزنامه‌های محلی و بعد در وال استریت جورنال و در آخر هم در نیویورک تایمز. جهش اصلی شهرت او وقتی بود که ژاپنی‌ها تلاش کردند برای حفاظت از منافع خود او را از بازار مخابرات بیرون کنند و او هم برای مقابله ۱۰ میلیون دلار از درآمدش را صرف کمپینی کرد که طی آن به آمریکایی‌ها می‌گفت نباید به رسانه‌های ژاپنی اعتماد کنند. نتیجه این کار پیروزی او، چاپ شدن عکسش روی جلد اکونومیست و پذیرش این نکته از طرف ژاپنی‌ها بود که او می‌تواند شبکه کابلی خودش را در کشور آن‌ها - و در نتیجه در بخش بزرگی از آسیای شرقی - افتتاح کند.

بعد چیزهای جدیدی به زندگی ریفه اضافه شد. او به مقاله‌نویسان نشان داد که دوست دارد جنبه‌های شخصی‌ترش هم دیده شوند. یک خبرنگار گزارش پر سر و صدایی در مورد قایق تفریحی‌ای که او از دولت آمریکا خریده بود تهیه کرد.

ال. باب. ریفه که آخرین باقی‌مانده از شرکت‌های انحصاری قرن نوزدهم بود، در حال مذاکره با یک دکوراتور داخلی در داخل کابین کاپیتان نشان داده شد. با توجه به اینکه قایق از نیروی دریایی خریده شده بود، به اندازه کافی زیبا بود ولی ریفه توضیح می‌داد که این قایق به اندازه کافی تگزاسی نیست. او می‌خواست که قایق از اول دکور بشود. بعد در گزارش می‌بینیم که ریفه بدن گوساله مانندش را به زحمت از راهروی باریک و پله‌های شیب‌دار عبور می‌دهد و به بالابری می‌رسد که به قسمت بالایی قایق می‌رود. بالابر به رسم نیروی دریایی، خاکستری است. او به خبرنگار می‌گوید که این بخش و همچنین عرشه باید به طور کامل بازسازی شوند. 

«می‌دانید؟ داستانی هست درباره راکفلر (پانویس: میلیاردر قرن بیستم آمریکا) و اینکه یک قایق تفریحی می‌خرد. او یک قایق کوچیک خرید. در حد هفتاد فوت. آن روزها این قایق کوچک حساب می‌شد و وقتی کسی از او پرسید که چرا قایقی به این کوچکی خریده جواب داد ٬فکر می‌کنید من کی هستم؟ واندربلت؟ (پانویس: میلیاردر قرون نوزدهم آمریکا)٬ به هرحال ... به قایق من خوش آمدید.»

ال.باب.ریفه این را در حالی می‌گوید که همراه خبرنگار و همکاران تصویربردار او، در روی آسانسور ایستاده است. با نزدیک شدن به عرشه، اقیانوس آرام در پس زمینه دیده می‌شود. حینی که ریفه مشغول تعریف آخرین جمله داستان خود است، بالابر به عرشه می‌رسد و چرخش دوربین به ما نشان می‌دهد در کجا ایستاده‌ایم. این انترپرایز،‌ مشهورترین ناو هواپیمابر نیروی دریایی ایالات متحده آمریکا است. ریفه در یک رقابت جدی با سیستم دفاعی ژنرال جیم و سازمان ایمنی جهانی آدمیرال باب، آن را در حراجی خریده است و حالا از آن به عنوان قایق تفریحی خودش یاد می‌کند. ال.باب.ریفه از باند پرواز وسیع هواپیما تعریف می‌کند و می‌گوید که به نظرش این بخش از باند او را به یاد مراتع وسطع تگزاس می‌اندازد. او اضافه می‌کند که به نظرش جالب خواهد شد اگر بخشی از باند پرواز را با گل بپوشانند و در آنجا گله‌های گاو نگهدارند. 

پروفایل بعدی مربوط است به یک شبکه احتمالا تجاری که قبل از همان فیلم ساخته شده: روی انترپرایز و در دفتر کاپیتان که بازسازی شده، ال.باب.ریفه، پادشاه پهنای باند، در پشت میزش نشسته و یک زن کوتاه قد چینی مشغول اصلاح سبیلش است. کار زن چینی آنقدر دقیق است که حتی مزاحم حرف زدن ریفه نمی‌شود. صحبت ریفه در مورد تلاش برای گسترش تلویزیون کابلی به کره و سپس چین و در نهایت اتصال آن به ستون فقرات کابلی موجود در سیبریا از طریق اورال است.

«می‌دانید؟ کار یک انحصارگرا هیچ وقت تمام نمی‌شود. چیزی تحت عنوان انحصار کامل وجود ندارد. مثلا هیچ وقت نمی‌توانید یک دهم نهایی آن یک درصد آخر را مال خود کنید.»

«دولت هنوز در کره قوی نیست؟ آنجا باید مشکلات قانونی بیشتری داشته باشید.»

ال. باب ریفه زیر خنده می‌زند. «می‌دانید ورزش مورد علاقه من نگاه کردن به تلاش دولت‌ها برای وضع قانون است. جریان مابل را یادتان هست؟»

خبرنگار که دختری بیست و خرده‌ای ساله است می‌گوید «تا حدی»

«به هرحال می‌دانید که چه بود. نه؟»

«یک انحصار مربوط به مخابرات صوتی»

«درست است. کارشان با من یکی بود. صنعت اطلاعات. منتقل کردن صدای تلفن روی سیم‌های مسی. آن‌هم هر بار فقط یک مکالمه. دولت درست وقتی جلوی کارشان را گرفت که من مشغول تاسیس تلویزیون کابلی‌ام در سی ایالت بودم. ها! می‌توانی باور کنی؟ مثل این است که حین معرفی خودروی فورد مدل تی و اختراع هواپیما، دولت بنشیند و برای اسب سواری قانون وضع کند.»

«ولی شبکه تلویزیون کابلی که مثل شبکه تلفن نیست.»

«آن روزها نبود، چون فقط یک سیستم محلی به حساب می‌آمد. اما وقتی کلی سیستم محلی در همه جای دنیا داشته باشی، تنها کاری که برای رسیدن به یک شبکه جهانی باید بکنی، وصل کردن آن‌ها به هم است. درست مثل شبکه تلفن. البته با این تفاوت که این یکی هزاران برابر سریع‌تر است و تصویر و صدا و اطلاعات و هر چیز دیگری را که به ذهنت برسد هم منتقل می‌کند.»

این به وضوح محصول کار روابط عمومی ریفه است. یک برنامه نیم ساعته تلویزیونی که هدفی به جز اجازه دادن به ریفه برای بیان نظراتش درباره موضوعی خاص ندارد. به نظر می‌رسد که بخشی از برنامه‌نویسان ریفه - کسانی که سیستم‌هایش را به حرکت در‌آورده‌اند - دور هم جمع شده و یک اتحادیه درست کرده‌اند. این گروه - که مشابهی در دنیای هکرها ندارد - یک شکایت از ریفه تنظیم کرده‌اند و مدعی شده‌اند که ریفه در خانه آن‌ها دستگاه‌های شنود صوتی و تصویری کار گذاشته است. آن‌ها گفته‌اند که بیست و چهار ساعته تحت نظر ریفه هستند و حتی برای برخی از آن‌ها که به گفته ریفه «شیوه زندگی غیرقابل قبول» داشته‌اند نیز اخطار و سپس تهدیدهایی فرستاده شده است. برای نمونه، یک‌بار که یکی از برنامه‌نویسان با شوهرش در تختخواب از راه دهان رابطه جنسی برقرار کرده، فردا صبح به دفتر ریفه احضار شده و بعد از شنیدن توهین‌هایی مبنی بر غیرقابل قبول بودن رفتارش، به او گفته شده که وسایلش را جمع کند و برود. شهرت بدی که این جریان برای ریفه به همراه آورد، او را مجبور کرد که چند میلیون دلار بیشتر از قبل برای روابط عمومی کنار بگذارد. 

«من با اطلاعات تجارت می‌کنم.» و رویش را به سمت شبه خبرنگاری که مثلا با او مشغول مصاحبه‌است، برمی‌گرداند. حالا در دفترش در هوستون نشسته و از همیشه تر و تمیزتر به نظر می‌رسد. «همه برنامه‌های تلویزیون‌های جهان که به دست مصرف کننده می‌رسند، از شبکه من رد می‌شوند. اکثر اطلاعاتی که به سی.آی.سی. مخابره می‌شود یا از آن بیرون می‌آید هم از کابل‌های من می‌گذرد. متاورس - یعنی همه خیابان - هم روی شبکه‌ای که من صاحب و مدیرش هستم ایجاد شده است. 

«اگر چند لحظه به این که گفتم فکر کنید، حتما خودتان متوجه می‌شوید که برنامه‌نویسی که برای من کار می‌کند، می‌تواند به این شبکه‌ها دسترسی داشته باشد و به همین دلیل قدرت خیلی زیادی دارد. اطلاعات به مغز آن‌ها وارد می‌شود و آنجا هم می‌ماند. این اطلاعات هر شب با آن‌ها به خانه می‌رود و در رویاهایشان حضور دارد. وای خدا! او با زنش درباره این اطلاعات صحبت می‌کند و لعنت... او حق ندارد این اطلاعات را داشته باشد. اگر من صاحب یک کارخانه اتوموبیل سازی بودم اجازه نمی‌دادم کارگرها خودروها را با خودشان به خانه ببرند یا لوازم را قرض بگیرند، اما حالا هر روز ساعت پنج این اجازه را به همه هکرهایم در همه دنیا می‌دهم. 

«قدیم‌ها که آدم‌ها را دار می‌زدند، آخرین اتفاق در صحنه این بود که کسی که به دار کشیده شده خودش را خیس می‌کرد. این نزدیک‌ترین نشانه به مرگ و ثابت کننده این بود که فرد دیگر بر خودش کنترل ندارد. حرف من هم همین است. ما باید روی خودمان کنترل داشته باشیم. هر سازمانی باید بتواند خودش را کنترل کند. ما هم داریم تلاش می‌کنیم تا با شیوه‌های مدیریتی اطلاعات شما را حفاظت کنیم. حالا هر جا که می‌خواهد باشد. از هارد دیسک کامپیوترهای سازمان گرفته تا مغز برنامه‌نویسان. متاسفانه وقت صحبت بیشتر ندارم چون باید به کارم برگردم و درگیر رقابت باشم. البته امید زیادی دارم که در طول پنج تا ده سال آینده، اینگونه مشکلات دیگر وجود نداشته باشد.»

یک برنامه نیم ساعته علمی در مورد موضوعی بسیار مورد مجادله: ستاره‌شناسی اطلاعاتی یا همان تلاش برای دریافت اطلاعات مخابره شده از منظومه‌های دیگر. ال. باب ریفه وقتی که کشورها شروع کردند به حراج تجهیزات ستاره شناسی اطلاعاتیشان، به این موضوع علاقه ویژه‌ای نشان داد و زنجیره‌ای از گیرنده‌های رادیویی را در سراسر کره زمین خرید و با وصل کردن آن‌ها به یکدیگر از طریق شبکه کابل نوری خودش، بزرگترین گیرنده رادیویی جهان را ساخت؛ گیرنده‌ای با یک آنتن به اندازه کل کره زمین. او بیست و چهار ساعته آسمان را برای پیدا کردن اطلاعات ارسالی از طرف دیگر تمدن‌ها جستجو می‌کند. در فیلم یک پروفسور دانشگاه ام.آی.تی. که مشهورترین چهره جهان در این زمینه است، از ریف می‌پرسد: «چرا؟ چرا آدمی که از نفت پولدار شده ممکن است سراغ کاری چنین پر هزینه برود؟‌ علم دوستی محض؟»

«من کل کره زمین را به هم وصل کرده‌ام.»

ریفه این را با لحن کسی می‌گوید که می‌خواهد به طرف مقابل نشان دهد که برایش ارزشی قایل نیست. با لحن گاوچرانی که فکر می‌کند مشغول جواب دادن به یک یانکی فضول است. 

یک قطعه خبری دیگر که بدون شک چند سال دیرتر تولید شده است. دوباره روی اینترپرایز هستیم اما این بار فضا متفاوت است. عرشه بالایی به یک کمپ پناهندگان تبدیل شده است. ال. باب ریفه کشتی را پر کرده است از پناهندگان بنگلادشی که اخیرا کشورشان با سیل‌های پیاپی نابوده شده است. سیلی که به خاطر جنگل‌زدایی هند به سمت بنگلادش جاری شده. این یکی از اسلحه‌های جنگ هیدرولوژیک است. دوربین به سمت دیگر می‌چرخد و اولین ردپاهای الوار شناور دیده می‌شود (پانویس: Raft). در پایین کشتی، چند صد قایق خودشان را به اینترپرایز بسته‌اند تا به شکل مجانی به آمریکا سفر کنند. 

ریفه بین مردم راه می‌رود و کتاب‌های مصور انجیل بین مردم پخش می‌کند و کودکان را می‌بوسد. پناهجویان لبخند می‌زنند و با چسباندن کف دست‌هایشان به همدیگر، تعظیم می‌کنند. ریفه با تعظیم‌های ناشیانه، جوابشان را می‌دهد، ولی صورتش نشان می‌دهد که چندان بشاش نیست. او کاملا جدی است.

این بار خبرنگار سعی می‌کند ظاهرا یک پلیس خشن را به خودش بگیرد: «آقای ریفه نظر شما در مورد افرادی که می‌گویند این کار را به خاطر قهرمان‌نمایی و بزرگ کردن خودتان در افکار عمومی انجام داده‌اید چیست؟»

«چرند است. اگر بخواهم وقتم را صرف نظر دادن در مورد هر چیز چرندی بکنم، به هیچ کار دیگری نخواهم رسید. بهتر است از این آدم‌ها بپرسید که چه فکر می‌کنند.»

«یعنی می‌گویید این جریان نجات دادن پناهجوها هیچ ارتباطی به وجهه عمومی شما ندارد؟»

«نه. ب..»

اینجای گزارش ویرایش شده و بعد خبرنگار را می‌بینیم که به دوربین نگاه می‌کند. هیرو این‌طور حدس می‌زند که احتمالا ریفه یک موعضه طولانی را شروع کرده بوده که بعدا حذف شده است.

یکی از واقعیت‌های فوق‌العاده درباره کتابخانه این است که بسیاری از قسمت‌های حذف شده گزارش‌ها را هم دارد. اینکه بخشی از یک گزارش از ویرایش نهایی حذف شود به هیچ وجه به این معنی نیست که حاوی اطلاعات مفیدی نبوده که کتابخانه حاضر باشد بالایش پول بدهد. سی.آی.سی. مدت‌ها قبل به آرشیو بسیاری از شبکه‌های تلویزیونی دست پیدا کرده، ولی هنوز فرصت نشده تمام آن میلیون‌ها ساعت گزارشی که از ویرایش نهایی حذف شده‌اند، دیجیتال کرده و در کتابخانه آپلود کند. اما این امکان هست که درخواستی به سی.آی.سی. بدهید و این شرکت در آرشیوها بررسی کند و در صورت وجود بخش‌های پخش نشده گزارش شما در آرشیو شبکه‌های تلویزیونی، آن را برایتان بفرستد. 

لاگوس قبلا این کار کرده و فیلم حذف شده در کارت موجود است.

«نه.. ببینید. الوارهای شناور یک مفهوم رسانه‌ای هستند. البته در برداشتی بسیار عمیق‌تر و عمومی‌تر از چیزی که شما می‌توانید تصور کنید.»

«بله؟»

«این الوارها با رسانه ساخته شده‌اند، اگر رسانه نبود مردم نمی‌دانستند چیزی به اسم الوارهای شناور در پشت اینترپرایز به وجود آمده است. اگر رسانه نبود، پناهجوها نمی‌دانستند که می‌توانند بیایند و خودشان را به کشتی من ببندند. از طرف دیگر این وضع، مواد خام رسانه‌های خبری را هم تامین کرده است.»

خبرنگار که سعی می‌کند بحث را ادامه بدهد می‌پرسد: «پس شما مشغول ساختن خبرهای خودتان هستید تا با پولی که از چرخش خبر به وجود می‌آید، پولدارتر شوید؟» از صدایش مشخص است که خودش هم می‌داند دارد فیلم حرام می‌کند و این بخش‌ها پخش نخواهد شد. 

«تا حدی. البته این فقط یک تفسیر خشن از جریان است. مساله خیلی عمیق‌تر از این است. حتما این استعاره را شنیده‌اید که صنعت از زیست‌توده (پانویس: biomass) تغذیه می‌کند، درست مثل نهنگی که پلانگتون می‌خورد.»

«بله این را شنیده‌ام.»

«این ضرب المثل را من ساخته‌ام. خودم اختراعش کردم. اصطلاحی مثل این، به ویروس می‌ماند. این یک واحد اطلاعاتی است که از یک فرد به فرد دیگر می‌رسد. کاربرد الوارشناور هم انباشت زیست‌توده است برای بازآفرینی آمریکا. خیلی از کشورها در وضعیت پایا هستند و برای زنده ماندن فقط لازم دارند که بچه درست کنند. اما آمریکا مثل یک ماشین کهنه قدیمی است که زهوارش در رفته و در طول سال‌های قبل هر چه را که داشته مصرف کرده است. اگر به طول مسیری که آمریکا پیش آمده نگاه کنید، چیزی به جز زباله پیدا نخواهید کرد. آمریکا مدام نیازمند سوخت جدید است. هیچ وقت داستان لابیرنت و مینوتار (پانویس: موجود افسانه‌ای یونان که نیم بدنش انسان و نیم بدنش گاو بود)‌ را شنیده‌اید؟»

خبرنگار از سر ناچاری جواب می‌دهد که «البته. در جزیره کرت بود. درست است؟». تعجب می‌کند که چرا اینجا نشسته و به این حرف‌ها گوش می‌دهد. او دیروز باید به لس آنجلس پرواز می‌کرد.

«بله. هر ساله یونانی‌ها باید چند دختر باکره را انتخاب می‌کردند و به جزیره کرت می‌فرستادند. بعد پادشاه آن‌ها را به لابیرنت می‌فرستاد و مینوتار آن‌ها را پیدا می‌کرد و می‌خورد. بچه که بودم و این داستان را با خودم می‌خواندم به این فکر می‌کردم که این کرتی‌ها دیگر چه آدم‌هایی بودند که همه از آن‌ها می‌ترسیدند تا حدی که حاضر بودند فرزندانشان را سالی یک‌بار به آنجا بفرستند تا خورده شوند.

«حالا دیدگاهم فرق کرده. این بیچاره‌هایی که به کشتی آویزان شده‌اند مثل یونانی‌ها هستند و ما مثل کرت‌ها. با این اختلاف که این بار اجباری در کار نیست. این بار پدر و مادرها با علاقه بچه‌هایشان را می‌دهند تا به لابیرنتی وارد شوند که آخرش خورده شدن است. صنعت از آن‌ها تغذیه می‌کند و به جایشان به ما تصاویر و فیلم‌هایی می‌دهد که باید روی شبکه‌ها انتقالشان بدهیم. تصاویری از ثروت و چیزهای عجیبی که از هر آرزویی که داریم جلوترند. بعد دیگران این‌ فیلم‌ها را می‌بینند و ترغیب می‌شوند تا به کرت بیایند و در لابیرنت‌ها گم شوند. این کاربرد الوارهای شناور است. این فقط یک حمل کننده بزرگ پلانگتون است.»

در نهایت خبرنگار، خبرنگار بودن را کنار می‌گذارد و شروع به حملات مستقیم به ال. باب ریفه می‌کند. «تهوع آور است. باور نمی‌کنم که بتوانی این‌طور به مردم نگاه کنی.»

«پسر لعنتی! پیاده شو با هم برویم. هیچ کس واقعا خورده نمی‌شود. این فقط یک اصطلاح است. آن‌ها به اینجا می‌آیند و کارهای معقولی برعهده می‌گیرند. با مسیح آشنا می‌شوند و یک اجاق گاز وبر می‌خرند و تا آخر عمر شاد زندگی می‌کنند. چه چیز این بد است؟»

ریفه عصبانی است و دارد فریاد می‌کشد. در پشت سرش، بنگلادشی‌ها این ناراحتی را احساس می‌کنند و خودشان هم غمگین می‌شوند. ناگهان یکی از آن‌ها که مردی درشت اندام با سبیل‌های آویخته است به سمت دوربین و خبرنگار می‌دود و شروع به فریاد زدن می‌کند «آ ما لا گه زن با دام گل نان کا آریا سو سو نا آن دا ... ». صدا نفر به نفر تکرار می‌شود و بعد از چند لحظه تمام عرشه به این موج می‌پیوندند. 

روزنامه‌نگار فریاد می‌زند «کات» و به سمت دوربین برمی‌گردد و تکرار می‌کند «کات! بریگاد بابل دوباره شروع کرده.»

ترک صوتی پر شده از صدای هزاران نفری که به زبان‌ نامفهوم فریاد می‌زنند.

ریفه بر فراز صداها فریاد می‌کشد «این معجزه زبان است. من کلمه به کلمه حرف این مردم را می‌فهمم. تو چیزی می‌فهمی برادر؟»

«هی پسر! از اون تو بیا بیرون.»

هیرو از کارت اطلاعاتی سر بر می دارد و به دفتر نگاه می‌کند. در دفتر کسی به جز کتابخانه‌دار نیست.

تصویر کتابخانه وضوح‌اش را از دست می‌دهد و به سرعت از میدان دید کنار می‌رود. هیرو از پنجره جلوی فولکس واگن به بیرون نگاه می‌کند. یک نفر چشمی‌هایش را برداشته - کسی به جز ویتالی.

«من اینجا هستم آقای عینکی!»

هیرو از پنجره بیرون را نگاه می‌کند. وای.تی. است که کنار شیشه خودروی در حال حرکت قرارگرفته و چشمی او را در دست راست دارد. 

وای.تی. می‌گوید «تو بیش از حد وقتت را در متاورس می‌گذرانی. یک کمی هم باید واقعیت را امتحان کنی مرد.»

هیرو با افتخار می‌گوید «اتفاقا داریم می‌رویم یک جایی که قرار است واقعیت را ببینیم. واقعیتی سنگین‌تر از چیزی که من می‌توانم تحمل کنم.»

هیرو و ویتالی که به روگذر اتوبان می‌رسند، خودروی تماما آهنی‌شان به شدت توجه نیزه‌اندازها را جلب می‌کند. اگر نیزه‌اندازها می‌دانستند که خود ویتالی چرنوبیل درون این واناگون است، احتمالا دیوانه‌وار به ماشین می‌چسبیدند و موتور قدیمی آن را از حرکت می‌انداختند. اما حالا همین‌قدر که خودرویی پیدا کرده‌اند که آن‌ها را به محل کنسرت می‌رساند، خوشحالند. 

به محل کنسرت که نزدیک‌تر می شوند، کم کم رانندگی غیرممکن می‌شود. حالا دیگر جلو رفتن مثل پیش رفتن در اتاقی پر از توله سگ شده و دست ویتالی باید مدام روی بوق و چراغ باشد تا بتوانند قدم به قدم جلو برود. 

در نهایت به برآمدگی‌ای می‌رسند که قرار است نقش صحنه کنسرت امشب را بازی کند. کنار آن یک سکوی دیگر درست کرده‌اند که پر شده از آمپلی‌فایر و وسایل صوتی دیگر. دو سرنشین واناگون سیگاری آتش می‌زنند و به جمعیت انبوه اسکیت سوارها نگاه می‌کنند. جمعیتی که در چرخه غذایی خیابان، دشمن درجه یک آن‌ها به حساب می‌آیند. 

دو سه نفر ملتداون دیگر هم ایستاده‌اند و سیگار می‌کشند. آن‌ها سیگار را با دو انگشت و مثل دارت در دست گرفته‌اند. با دیدن ویتالی، سیگارها را زمین می‌اندازد. زیر پا خاموششان می‌کنند و به درون خودرو می‌پرند تا لوازم صوتی را پیاده کنند. ویتالی یک چشمی روی صورتش می‌گذارد و به کامپیوتری که در کامیون تجهیزات صوتی قرار گرفته متصل می‌شود تا سیستم‌ها را تنظیم کند. مدل سه بعدی روگذر داخل کامپیوتر وجود دارد و ویتالی با سیستم ور می‌رود تا با تنظیم بلندگوهایی که در اطراف کار گذاشته شده به حداکثر تعداد اکوی آزاردهنده دست پیدا کند.
# فصل پانزده

بندی که قرار است کنسرت را شروع کنند، «نیروی روان‌زخم صریح» نام دارند و در حوالی ساعت ۹ برنامه خود را شروع می‌کنند. در اولین قطعه قدرتی، رشته بلندگوهای ردیف چهار سمت چپ تاب نمی‌آورند و اتصال کوتاه می‌شوند و می‌سوزند. جرقه‌ها به هوا می‌پاشد و جمعیت اسکیت‌سوار را دیوانه می‌کند. خودروی کنترل صوت، مدارها را از هم ایزوله کرده و هیچ چیز و هیچ کس دیگر صدمه نمی‌بیند. برنامه نیروی روان‌زخم صریح، یک رگه سنگین است با الهام از ایده‌های ضد تکنولوژی ملتداون.

آن‌ها حوالی یک ساعتی می‌زنند و بعد دو ساعت ویتالی چرنوبیل و ملتدوان فرصت هنرنمایی دارند. اگر سوشی کی هم پیدا شود، به عنوان خواننده افتخاری به صحنه دعوت خواهد شد.

با توجه به اینکه این احتمال واقعا وجود دارد، هیرو از جمعیت جدا شده و در فاصله‌ای دورتر از جمعیت جایی برای خودش دست و پا کرده است. وای.تی. یک جایی وسط آن جمعیت است ولی دنبالش گشتن فایده‌ای ندارد. احتمالا از معرفی پیرمردی مثل هیرو به دوستانش خجالت خواهد کشید.

حالا که کنسرت شروع شده و در حال اجرا است، خودش از خودش مواظبت خواهد کرد. کار دیگری نمانده که هیرو بکند. در عین حال موضوعات جذاب معمولا در لبه‌های مرزی‌ای که جمعیت تمام می‌شود اتفاق می‌افتد. جایی که وضعیت انتقالی وجود دارد. در وسط جمعیت همه چیز یکسان است. اگر هم قرار باشد اتفاق جالبی بیافتد، در اینجا خواهد افتاد که نور پروژکتورهای کنسرت آن را پوشش نمی‌دهد.

آدم‌های حاشیه جمعیت، چیزی هستند که معمولا از آدم‌های حاضر در آنجا انتظار دارید. گروه نسبتا بزرگی از جهان سومی‌هایی که هیچ وقت نخواهند توانست کار پیدا کنند اینجا هستند به علاوه گروه عظیمی از جهان اولی‌هایی که سال‌ها پیش با تخیلات عجیب و غریب مغزشان را به خاکستر تبدیل کرده‌اند. آن‌ها از زباله‌دانی‌ها و جعبه‌های یخچال‌هایشان بیرون آمده‌اند تا در حاشیه جمعیت روی نوک پا بایستند و به این صدا و نور خیره کننده، نگاه کنند. بعضی‌ها خواب آلود و بی‌حوصله هستند و بعضی‌ها هیجان‌زده و پر انرژی. در هر دو صورت سیگارها پک زده می‌شوند و سرها با ناباوری تکان می‌خورند.


این منطقه کریپس‌ها است. کریپس می‌خواسته امنیت را خودش تامین کند ولی هیرو که دانشجوی آلتاموند بوده، ترجیح داده با قبول خطرهای سرکوب آن‌ها، حفظ نظم را به سازمان مجریان بدهد.

هر چند متر به چند متر، یک مرد درشت هیکل ایستاده که بادگیری با نوشته «مجریان»‌ در پشتش، پوشیده است. این آدم‌ها در جمعیت کاملا توی ذوق می‌زنند و این درست همان چیزی است که به دنبالش هستند. البته اگر مشکلی پیش بیاد، جنس الکترورنگدانه پارچه‌ها این قابلیت را دارد که با یک فرمان، سراسر مشکی شود. این امکان هم برای آن‌ها فراهم است که با بستن زیپ بادگیر، خود را کاملا ضد گلوله کنند. در حال حاضر هوا گرم است و اکثر پلیس‌ها برای خنک شدن، زیپ یونیوفرم‌هایشان را باز گذاشته‌اند. بعضی‌ از مجریان، در حال استراحت هستند، اما اکثرشان هوشیارند و نگاهشان را به جمعیت - و نه گروه موسیقی - دوخته‌اند.

با دیدن همه این سربازها، هیرو به دنبال فرمانده می‌گردد و به راحتی او را پیدا می‌کند: یک مرد کوچک و سیاه با بدنی توپر که شبیه وزنه بردارها است. او هم بادگیری مشابه دیگران پوشیده با این تفاوت که یک لایه اضافی ضد گلوله هم بر زیر آن به تن داد. همچنین چند وسیله ارتباطی و یک وسیله هوشمند برای آزار انسان‌ها به کمر آویخته است. فرمانده مدام جلو و عقب می‌رود و وزنش را روی پاهایش جابجا می‌کند و سرش را به چپ و راست می‌گرداند و مثل یک مربی فوتبال، یک بند در میکروفونش حرف می زند.

هیرو متوجه یک مرد قد بلند، نزدیک به چهل ساله و با ریش پروفسوری بخصوصی می‌شود که کت و شلوار ذغالی پوشیده است. هیرو از این فاصله سی متری هم می‌تواند الماس‌های روی کراواتش را تشخیص دهد. او می‌داند که اگر کمی نزدیک‌تر برود می‌تواند عبارت «کریپس» را که با یاقوت کبود در بین الماس‌ها نوشته شده نیز ببیند. او شش نفر از بهترین افراد امنیتی خود را در اطرافش دارد. هرچند آن‌ها امشب وظیفه‌ای در مورد امنیت ندارند اما به هرحال در اینجا حاضر شده‌اند.

این فکری بود که برای ده دقیقه اخیر، مدام در فکر هیرو می‌چرخید: نور لیزر یک خاصیت قدرتمند دارد، یک جور فشار مولکولی که انگار نتیجه حرکت آنهمه فوتون در خط مستقیم است. چشم متوجه این فشار می‌شود و حس می‌کند که این خط مستقیم، کاملا غیرطبیعی است. به همین دلیل مدام آن را می‌بیند. بخصوص در یک روگذر کثیف و در یک نصفه شب گرم. هیرو دائما نور لیزر را در چشم مسلح‌اش می‌بیند و سعی می‌کند منبع آن را پیدا کند. انگار این نور لیزر که برای هیرو بدیهی است، به چشم هیچ کس دیگر نمی‌رسد.

در این زیرگذر، یک نفر، بی‌وقفه نور لیزر به چشم هیرو می‌اندازد. آزار دهنده است. هیرو تلاش می‌کند بدون اینکه جلب توجه کند آرام آرام جابجا شود و خودش را به یک بشکه فلزی که درونش ماده‌ای شیمیایی در حال سوختن است، نزدیک کند. وقتی به اندازه کافی نزدیک می‌شود، بوی دود را حس می‌کند بدون اینکه آن را ببیند.

این بار که نور لیزر راهی چشمان هیرو می‌شود،‌ در طول مسیر خود از میلیون‌ها ذره خاکستر معلق در هوا می‌گذرد و خطی کاملا مستقیم از خود در هوا به جای می‌گذارد. خطی که به منبع نور وصل شده است.

منبع یک گارگویل (پانویس: Gargoyle) است که در نور محوی که از یک کلبه بیرون می‌زند ایستاده است. برای اینکه حتی از چیزی که هست هم بیشتر انگشت‌نما شده باشد، یک کت و شلوار هم پوشیده. هیرو به سمت او حرکت می‌کند. گارگویل‌ها، نماینده بخش خجالت‌آوری از شرکت اطلاعات مرکزی هستند. آن‌ها به جای استفاده از لپ‌تاپ، از کامپیوترهای پوششی استفاده می‌کنند. این کامپیوترها اجزای مختلفی دارند که به جاهای مختلف بدن وصل می‌شوند، از شانه گرفته تا کمر و یک کلاهخود که روی سر قرار می‌گیرد. این آدم‌ها به عنوان سیستم‌های شنود و مراقبت جاندار کار می‌کنند و هر چیزی را که در اطراف آن‌ها اتفاق می‌افتد ضبط می‌کنند. هیچ چیز از این‌ آدم‌ها مسخره‌تر نیست. آن‌ها خود را به سی.آی.سی. می‌فروشند، خود را به یک سیستم شنود سیار تبدیل می‌کنند و مرکز توجه همگان واقع می‌شوند. آن‌ها در برابر از دست دادن کلیه حقوق اجتماعی‌شان، اجازه پیدا می‌کنند که بیست و چهار ساعته در متاورس باشند و بیست و چهار ساعته اطلاعات جمع‌آوری کنند.

کارمندان رده بالاتر سی.آی.سی. تحمل این‌ آدم‌ها را ندارند. آن‌ها حجم عظیمی از اطلاعات بی‌ارزش را به بانک‌های اطلاعاتی می‌فرستند به این امید که شاید روزی گوشه‌ای از آن‌ها به درد کسی بخورد. کاری شبیه به نوشتن پلاک تمام ماشین‌هایی که در طول روز می‌بینید به این امید که شاید یکی از آن‌ها چند لحظه بعد با کسی تصادف و از صحنه فرار کند. حتی بانک‌های اطلاعاتی سی.آی.سی. هم ظرفیت کافی برای تمامی این اطلاعات را ندارند و به همین دلیل این گارگویل‌ها بعد از مدت کوتاهی از سی.آی.سی. بیرون انداخته می‌شوند.

این یکی هنوز بیرون نیانداخته شده  و اگر از روی ابزارش قضاوت کنیم - که از نوع عالی و بسیار گرانقیمت هستند - باید بگوییم که مدت طولانی‌ای است که از این راه درآمد خوبی دارد. این باید گارگویل خوبی باشد.

اگر این‌طور است، پس این حوالی چه می‌کند؟

هیرو که به او نزدیک می‌شود، گارگویل می‌گوید «هیرو پروتاگونیست. یازده ماه گزارشگر سی.آی.سی. متخصص در صنعت، سابقا هکر، مسوول ایمنی، پیتزارسان و برگزار کننده کنسرت.» این‌ها را تند و تند می‌گوید و با این هدف که هیرو وقت را به گفتن اطلاعاتی که در حال حاضر موجود است تلف نکند.

لیزری که این‌همه چشم‌های هیرو را آزار داده بود، از کامپیوتر این مرد بیرون می‌آمد، در واقع از ابزار کوچکی که بین دو نمایشگر جلوی چشم‌ها و در وسط پیشانی نصب شده است. این یک اسکنر شبکیه راه دور است. اگر به سمت آن نگاه کنید یا اگر آن به سمت چشمان شما تابیده شود، یک شعاع لیزری اول از عنبیه شما عبور می‌کند و سپس جزییات شبکیه را می‌خواند. نتیجه به بانک اطلاعاتی سی.آی.سی. ارسال می‌شود. این بانک اطلاعاتی حاوی ده‌های میلیون شبکیه اسکن شده است. اگر اطلاعات شما از قبل در بانک موجود باشد، صاحب لیزر از نام شما و در غیر این‌صورت هم... به هرحال حالا اثر شبکیه شما به بانک اضافه شده است.

شکی نیست که کاربر باید از قبل دسترسی‌های مورد نیاز را داشته باشد و بعد از دسترسی به نام شما هم، نیاز به دسترسی‌های بیشتری دارد تا بتواند مابقی اطلاعات مربوط به شما را هم دریافت کند. ظاهرا که این مرد، دسترسی زیادی به اطلاعات دارد، حداقل خیلی بیشتر از هیرو.

مرد می‌گوید «نام: لاگوس».

پس این همان مرد است. هیرو تصمیم می‌گیرد از او بپرسد که اینجا چه غلطی می‌کند. عاشق این است که او را به یک نوشیدنی مهمان کند و در این باره که کتابخانه‌دار چگونه برنامه‌ریزی شده سوال کند. اما امکانش نیست. لاگوس خیلی بداخلاق است (گارگویل‌ها بنا به تعریف بداخلاقند).

لاگوس می‌گوید «تو برای جریان راون اینجا هستی؟ یا فقط به خاطر این داستان کنسرت که الان مدتی ... ۳۶ روز است درگیرش هستی؟»

صحبت کردن با گارگویل‌ها جذاب نیست. آن‌ها هیچ وقت جمله‌هایشان را تمام نمی‌کنند. آن‌ها در دنیایی که با لیزرها احاطه شده غوطه‌ورند؛ از همه طرف شبکیه‌ها را اسکن می‌کنند، از چند صد متری اطلاعات مربوط به آدم‌ها را بررسی می‌کنند، تمام نورهای مرئی، میلیمتری، امواج رادار و مافوق‌صوت را به شکل همزمان می‌بینند. در حالی که فکر می‌کنید دارند با شما صحبت می‌کنند، مشغول بررسی حساب‌های مالی یک غریبه در آن‌طرف خیابان هستند یا مارک و مدل هواپیمای در حال گذر از بالای سرتان را درخواست کرده‌اند. حدس هیرو این است که در حین صحبت، گارگویل طول اندام جنسی او را از روی شلوار اندازه گرفته و به بانک ارسال کرده است.

هیرو می‌گوید «تو همان کسی هستی که با جاونیتا کار می‌کند. درست است؟»

«شاید هم او با من کار می‌کند یا چیزی شبیه به این»

«جاونیتا به من گفت که با تو دیدار کنم».

لاگوس برای چند ثانیه یخ می‌زند. احتمالا مشغول کاوش در بین حجم عظیمی از اطلاعات است. هیرو دوست دارد یک سطل آب رویش بریزد. لاگوس بالاخره می‌گوید «منطقی است. تو به اندازه بقیه در مورد متاورس اطلاعات داری.  هکر مستقل - این دقیقا درست است».

«دقیقا درست برای چی؟ دیگر کسی هکرهای مستقل را نمی‌خواهد».

لاگوس جواب می‌دهد «هکرهای خط تولیدی که این روزها در صنعت کار می‌کنند، در مقابل عفونت خیلی مستعند. احتمالا هزاران هزارنفر از  آن‌ها از بین خواهند رفت. درست مثل سپاهیان سناشریب در پایین دیوارهای اورشلیم».

«عفونت؟ سناشریب؟»

«و در عین حال تو می‌توانی از خودت در دنیای واقعی هم محافظت کنی. اگر قرار باشد به مقابله با راون بروی، این خیلی مهم است. یادت باشد که لبه تیز چاقوهای او بیشتر از یک مولکول نیستند و می‌توانند از جلیقه ضد گلوله مثل لباس زیر رد شوند».

«راون؟»

«احتمالا امشب او را خواهی دید. با او درگیر نشو».

هیرو می‌گوید «باشه. به دنبالش خواهم گشت».

«این چیزی نبود که گفتم. گفتم با او درگیر نشو».

«چرا؟»

لاگوس توضیح می‌دهد که «این دنیای خطرناکی است و هر لحظه هم دارد خطرناک‌تر می شود. ما نیازی نداریم با به هم زدن تعادل نیروهای بد، آن را بدتر کنیم. فقط کافی است به دوره جنگ سرد فکر کنی تا متوجه شوی چه می‌گویم».

«قبول.» تنها چیزی که هیرو می‌خواهد این است که از این مرد دور شود و دیگر هم او را نبیند. اما گارگویل صحبت را قطع نمی‌کند.

«تو یک هکر هستی. یعنی باید نگران ساختارهای عمیق هم باشی».

«ساختارهای عمیق؟»

«مسیرهای زبان‌عصب‌شناختی مغزت. اولین باری که کد دودویی یاد گرفتی را یادت هست؟»

«بدون شک»

«تو مشغول تشکیل مسیرهای عصبی در مغزت بودی. ساختارهای عمیق. وقتی اعصاب به اشکال جدید استفاده شوند، مسیرهای جدیدی ایجاد می‌کنند - آکسون‌ها دو بخش می‌شوند و در مسیرهای جدید، اتصال برقرار می‌کنند - این عصب‌افزار خودتغییر، نرم‌افزاری است که با سخت‌افزار یکی شده است. پس تو ضربه پذیری - همه هکرها در مقابل نام‌شاب ضربه‌پذیرند. ما باید مواظب یکدیگر باشیم».

«نام‌شاپ چیست؟‌ چرا من در مقابلش ضربه پذیرم؟»

«به هیچ بیت‌مپی (پانویس: شیوه‌ای برای نگهداری خام یک تصویر) خیره نشو. این چند وقت شده کسی سعی کند یک بیت‌مپ خام نشانت بدهد؟ مثلا در متاورس؟»

جذاب شد. «نه به شخص من. اما حالا که گفتی یادم آمد که یک برندی سراغ دوستم آمد».

«اوه. یک فاحشه آیینی آشرا. اینها تلاش می‌کنند مریضی را پخش کنند. پیروی از شر. خیلی دراماتیک است؟ نه. بین‌النهرینی‌ها مفهوم مستقلی به نام شر نداشتند. آن‌ها فقط بیماری و عدم سلامت را می‌شناختند و به همین دلیل شر را به معنای بیماری می‌گرفتند. این به تو چه می‌گوید؟»

هیرو خودش را عقب می‌کشد. درست همان‌طور که در مقابل دیوانه‌هایی که در خیابان می‌بیند خودش را عقب می کشد.

لاگوس پشت سرش فریاد می زند «این به تو می‌گوید که شر یک ویروس است! اجازه نده نام‌شاب به سیستم‌عاملت برسد!»

واقعا جوانیتا با این آدم‌فضایی کار می‌کند؟

نیروی روان‌زخم صریح یک ساعتی است که دارد می‌نوازد و بدون لحظه‌ای توقف و بدون یک لحظه مکث در دیواره صوتی، ادامه می‌دهد. این بخشی از زیبایی شناسی این موسیقی است. اگر موسیقی متوقف شود، نوبت آن‌ها تمام است. هیرو برای اولین بار هلهله جمعیت را می‌شوند. نویز خیلی زیری کل فضا را پر کرده که از گوش‌هایش داخل می‌شود و مغزش را سوراخ می‌کند.

البته یک صدای یکنواخت و بم هم هست، شبیه اینکه کسی خیلی سریع روی یک طبل باس، ضرب بگیرد. یک لحظه فکر می‌کند که این صدای کامیون بزرگی است که از پلی در آن حوالی می‌گذرد ولی برای صدای کامیون بودن بیش از حد یکنواخت است. کمرنگ هم نمی‌شود.

صدا در پشت سرش است. بقیه مردم هم متوجه‌اش شده‌اند. هر کسی که به سمت آن برمی‌گردد، شروع می‌کند به کنار کشیدن خود از مسیر آن. هیرو هم برمی‌گردد تا ببیند که منشاء صدا چیست.

برای شروع، می‌بیند که سیاه و بزرگ است. نمی‌شود تصور کرد که مردی به این بزرگی بتواند روی یک موتورسیکلت جا شود؛ حتی روی یک هارلی پر سر و صدا و بزرگ مثل این.

اصلاحیه. این یک موتورسیکلت هارلی است که یک نوع کناربند سیاه به سمت راست آن بسته شده اما کسی روی کناربند سوار نشده است.

تصور اینکه مردی با این هیکل، چاق نباشد سخت است ولی راکب اصلا چاق نیست. لباس‌های چسبانی دارد - شبیه چرم ولی چرم نیست - که چیزی به جز استخوان و عضله از زیرشان دیده نمی‌شود.

هارلی را آنقدر آرام می‌راند که اگر کناربند نبود، موتور به یقین زمین می‌خورد. گاه گداری با فشار بر دسته راست، سرعت را کمی بیشتر می‌کند، اما به سرعت به وضع قبلی برمی‌گردد.

شاید یکی از دلایلی که این آدم تا به این حد بزرگ به نظر می‌رسد - مستقل از این واقعیت که واقعا هم بزرگ است - نداشتن گردن باشد. سرش بزرگ است و هر چقدر هم که پایین‌تر می‌رود بزرگ‌تر می‌شود تا اینکه به شانه‌ها می‌رسد. هیرو در ابتدای کار فکر کرده بود که مرد کلاهخود به سر دارد، اما حالا که مرد در حال گذر از کنارش است، می‌بیند که چیزی که به نظر کلاهخود می‌رسیده، موهای مرد است که مثل یالی سیاه، تا کمرش را گرفته است.

مرد عظیم الجثه، حین عبور از کنار هیرو سرش را برای دیدن او می‌چرخاند. شاید هم برای دیدن چیزی دیگر. چشمی‌های محدب‌اش که تنها یک شیار باریک در میانشان باز گذاشته‌ شده، تشخیص جهت دقیق نگاهش را سخت می‌کند.

او به هیرو نگاه می‌کند. همان نگاه ترتیبت-داده-است را دارد که امروز صبح داشت؛ وقتی هیرو در ورودی خورشید سیاه ایستاده بود و او یک عابر معمولی وارد شده از یک ترمینال عمومی بود.

این همان مرد است. راون. این همانی است که جوانیتا دنبالش می‌گردد. مردی که لاگوس گفت نباید سر به سرش بگذارد. هیرو قبلا او را در جلوی خورشید سیاه دیده بود. این همان کسی است که کارت اسنو کرش را به دیوید داد.

خالکوبی روی پیشانی‌اش از سه کلمه که با حروف سیاه و درشت نوشته شده است تشکیل شده: کنترل نفسانی ضعیف.

هیرو به معنی واقعی کلمه از جا می‌پرد. موسیقی ویتالی چرنوبیل و ملتداون با آهنگ «سوختگی تشعشعی» شروع شده. گردبادی از نویز زیر و اعوجاج، درست مثل اینکه از سقف با کلی قلاب ماهیگیری آویزانتان کرده باشند.

این روزها اکثر مناطق باربلاو هستند. مناطقی آنقدر کوچک که نمی‌توانند زندان یا حتی سیستم قضایی داشته باشند. در این مناطق اگر کسی کار بدی بکند، مردم تلاش می‌کنند مجازاتی سریع و کثیف برایش پیدا کنند. مجازاتی مثل شلاق زدن یا توقیف اموال یا تحقیر در ملاء عام در این مکان‌ها مرسوم است. در مواردی که کسی برای دیگران خطرناک باشند، یک خالکوبی دائم روی پیشانیش می‌کنند تا همه متوجه باشند که این فرد «کنترل نفسانی ضعیف» دارد. این مرد هم حتما روزی، جایی کنترل خودش را از دست داده است.

برای یک لحظه، یک ماتریس نوری قرمز روی یک طرف صورت راون می‌افتد. شبکه به سرعت کوچک می‌شود و اول چشم و بعد تنها قرنیه او را می‌پوشاند. راون سرش را تکان می‌دهد و سعی می‌کند تا مسیر لیزر را دنبال کند اما لیزر دیگر محو شده. لاگوس اثر شبکیه راون را خوانده است.

لاگوس برای همین‌کار اینجاست. او علاقه‌ای به ویتالی یا هیرو ندارد. او به دنبال راون بوده و یک جوری می‌دانسته که او در اینجا خواهد بود. در حال حاضر هم بدون شک لاگوس در جای نزدیکی ایستاده و راون را زیر نظر دارد. او مشغول ضبط کردن تصاویر، بررسی محتویات جیب‌ها با رادار و شمارش ضربان قلب و تنفس راون است.

هیرو تلفن شخصی اش را برمی‌دارد و می‌گوید «وای.تی.». تلفن شماره وای‌.تی. را می‌گیرد و مدتی طولانی زنگ می‌خورد. بالاخره وای.تی. جواب می‌دهد اما شنیدن صدایش در بین این همه نویز، به سختی ممکن است.

«لعنتی! چیکار داری؟»

«وای.تی. متاسفم که مزاحم شدم، اما یک خبری هست. یک اتفاق بزرگ. من مواظب این موتور سوار گنده هستم که اسمش راونه».

«این مشکل شما هکراست: هیچ وقت دست از کار نمی‌کشین».

هیرو می‌گوید «دقیقا. این تعریف یه هکره ».

«منم مواظب این یارو راون می‌شم. البته وقتی مشغول کارم».

و گوشی را قطع می‌کند.
# فصل شانزده


راون با حوصله و آرام در اطراف  جمعیت می‌راند و به اطراف نگاه می‌کند. به شکل آزاردهنده‌ای با حوصله و خونسرد است.

بعد به درون تاریکی می‌راند و از جمعیت دور می‌شود. هنوز هم به اطراف نگاه می‌کند و با دقت محوطه حلبی‌آباد را زیر نظر دارد. بعد دور بزرگی می‌زند و موتور هارلی را به سمت هیاهو و به طور خاص آن کریپ مهم برمی‌گرداند. همان مردی که سنجاق کراواتی از یاقوت کبود دارد و مسوول امنیت منطقه است.

هیرو سعی می‌کند بدون جلب توجه به آن سمت نزدیک شود. احتمالا اتفاقات جالبی در شرف وقوع است.

همان‌طور که راون نزدیک می‌شود، محافظان حلقه واضح‌تری در اطراف مسوول کریپ تشکیل می‌دهند. او که نزدیک‌تر می‌شود، محافظان یکی دو قدم عقب می‌روند: انگار که راون در اطراف خود میدان نیرویی نامریی داشته باشد. راون بالاخره با گذاشتن پایش روی زمین، موتور را به طور کامل متوقف می‌کند. قبل از ترک هارلی، چند سوییچ را روی پنل جلوی فرمان، تغییر می‌دهد و بعد در وضعیتی که انگار منتظر حوادث پیش رو باشد، از موتور پیاده می‌شود و با پاهای باز، می‌ایستد و دست‌ها را بالا می‌برد.

از هر طرف بدن، یک کریپ نزدیک می‌شود. مشخص است که آن‌ها از این وضعیت راضی نیستند و زیرچشمی موتور را زیر نظر گرفته‌اند. رییس کریپ‌ها به آن‌ها فرمان می‌دهد که جلو بروند. هر کدام از دو کریپ، یک دستگاه تشخیص فلز همراه دارند که بعد از کشیدن شدن به اطراف بدن راون، چیزی نشان نمی‌دهند، نه کوچکترین قطعه فلزی در لباس و نه حتی یک سکه در جیب. این مرد صد در صد ارگانیک است. حتی اگر همه حرف‌های لاگوس درست بوده باشد، داستان مربوط به چاقوها،‌ چرت محض بوده.

دو کریپ با عجله به گروه اصلی ملحق می‌شوند. راون دنبالشان می‌آید. رییس کریپ‌ها، قدمی به عقب می‌گذارد و هر دو دستش را به نشانه «توقف» بالا می‌آورد. راون متوقف می‌شود، همانجا می‌ایستد و لبخند به چهره‌اش باز می‌گردد.

مسوول کریپ برمی‌گردد و به بی.ام.و. سیاهش اشاره می‌کند. در عقب بی.ام.و. باز می‌شود و مردی از آن بیرون می‌آید. یک آدم جوان و سیاه با جین و کفش‌های بزرگ ورزشی سفید و دیگر چیزهایی که معمولا محصل‌ها به همراه دارند.

محصل به آرامی به سمت راون حرکت می‌کند و در همین حال چیزی از جیبش بیرون می‌کشد. یک وسیله همراه است ولی برای ماشین حساب بودن خیلی بزرگ است. یک صفحه کلید در پایینش هست و یک جور پنجره در انتهای دیگر. محصل طرف پنجره‌دار را  به سمت راون نگه می‌دارد. بالای صفحه کلید، یک صفحه نمایش کوچک هست و بالای آن هم یک چراغ چشمک زن. روی سر محصل، گوشی‌هایی هست که سیم متصل به آن‌ها به زیر دستگاه فرو رفته است.

برای کسانی که تازه صحنه را می‌بینند،‌ به نظر می‌رسد که محصل اول پنجره را به سمت زمین می‌گیرد، بعد به سمت آسمان و بعد به سمت راون و در تمام این مدت چشمش به چراغ چشمک‌زن و صفحه نمایش است. این کار حس یک مراسم مذهبی را منتقل می‌کند. پذیرش ورودی دیجیتال از روح زمینی و بعد دریافت آن از روح آسمانی و در نهایت متصل شدن به فرشته سیاه‌پوش موتورسوار.

بعد شروع به حرکت به سمت راون می‌کند. آرام و هربار فقط یک قدم. هیرو می‌تواند چشمک‌های چراغ قرمز را ببیند که تا جایی که او می‌فهمد از هیچ الگو و ریتم خاصی پیروی نمی‌کند.

محصل به تقریبا به یک متری راون که می‌رسد می‌ایستد و یکی دوبار در حالتی که ابزار دستی‌اش را به سمت راون گرفته، اطراف او می‌چرخد. وقتی کارش تمام می‌شود، سریعا قدمی به عقب می‌گذارد و دستگاه را به سمت موتورسیکلت می‌گرداند. وقتی دستگاه به سمت هارلی نشانه رفته، چراغ سریعتر چشمک می‌زند.

محصل سراغ رییس کریپ می‌رود و بعد از برداشتن گوشی‌هایش، صحبت کوتاهی با او می‌کند. رییس کریپ به محصل گوش می‌دهد اما چشم‌هایش روی راون متمرکز شده است. چند باری سرش را تکان می‌دهد و در نهایت هم دو بار روی شانه محصل می‌زند و بعد او را به بی.ام.و. پس می‌فرستد.

این یک شمارنده گایگر بود.

راون به سمت رییس کریپ می‌آید. با هم دست می‌دهند؛ به سبک قدیمی و ساده اروپایی. هیچ تغییر جذابی در کار نیست. همین‌طور دوستی چندانی. کریپ چشم‌هایش را بیشتر از حد معمول باز کرده و هیرو می‌تواند شیارهای بین ابروهایش را مشاهده کند. همه چیز چهره او فریاد می‌زند که «مرا از دست این مریخی خلاص کنید».

راون سراغ موتورش می‌رود، چند کش بانجی را باز و یک چمدان فلزی را آزاد می‌کند. چمدان را به کریپ می‌دهد و دوباره با هم دست می‌دهند. بعد هم بر می‌گردد، به آرامی به سمت موتور می‌رود و با آرامش سوار آن می‌شود و با همان سرعت مورچه‌وار، دور می‌شود.

هیرو عاشق این است که بماند و بیشتر نگاه کند، اما حدس می‌زند که لاگوس مشغول ضبط کل جریان است و خودش هم کارهای بیشتری دارد. دو لیموزین برای گذشتن از بین جمعیت و رسیدن به صحنه، در حال جنگند.

لیموزین‌ها می‌ایستند و ژاپنی‌ها از آن‌ها پیاده می‌شوند. با لباس‌های تیره‌شان در این مهمانی/شورش، کاملا مشخص هستند. هیرو جرات خود را جمع می‌کند و می‌رود تا از شیشه‌های دودی ماشین داخل را نگاه کند و ببیند آیا واقعا اینها همان گروهی هستند که او فکر می‌کند یا نه.

شیشه‌های دودی برای سخت کردن دید طراحی شده‌اند. او خم می‌شود، صورتش را به شیشه می‌چسباند و دست‌ها را برای چشم‌هایش حایل می‌کند و سعی می‌کند حرکاتش کاملا به چشم افرادی که داخل ماشین هستند برسد.

هنوز جوابی نگرفته. در نهایت با دست به شیشه می‌کوبد.

سکوت. به اطراف خودرو نگاه می‌کند. همه او را نگاه می‌کنند ولی همین که نگاه او را می‌بینند یادشان می‌افتد که باید خاکستر سیگارشان را بتکانند یا ابروهایشان را بخارانند.

داخل لیموزین فقط یک منبع نوری آنقدر روشن است که می‌شود از پشت شیشه‌های دودی متوجه‌اش شد. این منبع چهارگوش، بدون شک صفحه یک تلویزیون است.

لعنتی! اینجا آمریکا است. هیرو یادش می‌آید که نیمه آمریکایی است و نیازی ندارد که ادب را تا سر حد مرگ رعایت کند. در خودرو را باز می‌کند و به داخلش نگاهی می‌اندازد.

سوشی کی. در پشت ماشین نشسته و چند ژاپنی جوان که احتمالا برنامه‌نویسان و مهندسان تصویرپرداز هستند، احاظه‌اش کرده‌اند. نورهای موهایش را خاموش کرده و در نتیجه سرش نارنجی رنگ به نظر می‌رسد. لباس صحنه به تن دارد و حدس می‌زند که امشب اجرا خواهد داشت.

مشغول نگاه کردن یک برنامه تلویزیونی خیلی مشهور به نام جاسوس عینی است. تهیه‌کننده این برنامه سی.آی.سی. است و از طریق یکی از استودیوهای مشهور، پخش می‌شود. این یک برنامه واقعی است. سی.آی.سی. یکی از مامورانش را که درگیر عملیاتی خطرناک است انتخاب می‌کند تا با داشتن چشمی مخصوص بر چشم، به عملیات برود. هر کاری که این فرد بکند و هر چیزی که ببیند یا بشنود به استودیو منتقل شده و در هفته یک‌ساعت برنامه از آن ساخته می‌شود.

هیرو هیچ‌وقت این برنامه را نگاه نمی‌کند. بخصوص حالا که خودش برای سی.آی.سی. کار می‌کند، این برنامه را زننده می‌داند. او در طول روز کلی شایعه در مورد این برنامه می‌شنود و در نتیجه می‌داند که امشب قسمت دو تا مانده به آخر یک مجموعه چند قسمتی در حال پخش است. در این مجموعه سی.آی.سی. یک نفر را قاچاقی به روی الوارشناور فرستاده تا به یکی از باندهای پر سر و صدا و سادیستی آن به نام سازمان بروس لی نفوذ کند.

هیرو وارد خودرو می‌شود و درست موقعی به تلویزیون نگاه می‌کند که شخص بروس لی از زاویه غیرطبیعی‌ای که جاسوسی عینی تصویرش را ضبط کرده روی صحنه است. کثافت از شمشیر سامورایی بروس لی به زمین می‌چکد.

یکی از همراهان سوشی کی. می‌گوید «آدم‌های بروس لی جاسوس را در یک کارخانه شناور کره‌ای در هسته الوارشناور به دام انداخته‌اند.» و بعد سریع اضافه می‌کند که «الان دارند دنبالش می‌گردند».

در یک لحظه بروس لی در زیر یک منبع نور درخشان نشان داده می‌شود که باعث شده نیشخند جواهرنشانش مثل بازویی از یک کهشان، برق بزند. هم‌زمان با این درخشش، در وسط صفحه یک علامت بعلاوه دیده می‌شود که به سرعت به سمت سر بروس‌لی حرکت کرده و روی پیشانی‌اش ثابت می‌شود. بالاخره جاسوس تصمیم گرفته تا با استفاده از یکی از آن اسلحه‌های قدرتمند سی.آی.سی.، استخوان‌های بروس را خرد کند و خود را از مهلکه نجات دهد. قبل از اینکه جاسوس ماشه را بکشد، چیزی سیاه مقابل لنز می‌رسد و جلوی دید را می‌گیرد. حالا علامت بعلاوه روی این چیز سیاه افتاده. اما چه چیزی؟ باید برای دانستن آن، تا هفته بعد صبر کنیم.

هیرو در کنار تلویزیون و روبروی سوشی کی و برنامه‌نویس‌ها می‌نشیند؛ به شکلی بتوانند نیم‌نگاهی هم به صفحه تلویزیون داشته باشد. 

«اسم من هیرو پروتاگونیست است. برداشتم این است که پیغام مرا گرفته‌اید».

سوشی کی با هیجان فریاد می‌کشد «فبول». این ژاپنی شده صفت همه کاره و هالیوودی «فبولوس» در زبان انگلیسی است.

او ادامه می‌دهد «هیروسان، من واقعا برای این یک-شانس-در-کل-زندگی برای اجرای برنامه کوچکم در مقابل این جمع بزرگ از تو متشکرم.» او کل این عبارت به جز بخش یک-شانس-در-کل-زندگی را به ژاپنی می‌گوید.

هیرو با تعارف می‌گوید «من باید به خاطر هماهنگ کردن سریع و پرعجله جریان، معذرت خواهی کنم».

و جواب می شنود که «این که حس می‌کنید باید از من معذرت خواهی کنید، احساساتم را جریحه دار می‌کند. شما به من اجازه داده‌اید که کار حقیرم را در مقابل بچه‌های واقعی گتوهای لس‌آنجلس اجرا کنم و هر رپر ژاپنی به چنین فرصتی می‌بالد».

«متاسفم که باید به شما اطلاع دهم که اینها دقیقا بچه‌های واقعی گتوهای لس‌آنجلس نیستند. آن‌ها اسکیت برد سوارهایی هستند که هم به رپ گوش می‌کنند و هم به هوی‌متال».

سوشی کی با صدایی که کاملا مشخص می‌کند مشکلی وجود دارد می‌گوید «مشکلی نیست».

هیرو که حتی بر طبق استانداردهای خودش هم بسیار بسیار سریع فکر کرده، جواب می‌دهد «البته نمایندگان کریپ هستند و اگر اجرای شما موفق باشد که مطمئن هستم این‌طور خواهد بود، آن‌ها خبر را به گوش اعضای جامعه‌شان خواهند رساند».

سوشی کی پنجره خودرو را پایین می‌کشد. دسیبل صدا، در یک لحظه پنج برابر می‌شود. خیره به جمعیت نگاه می‌کند، پنج هزار نفر سهم بازار احتمالی، جوان‌هایی که مغزشان دنبال مد است. آن‌ها قبل از این به هیچ موسیقی‌ای که کامل نبوده باشد، گوش نداده‌اند. این آدم‌ها یا روی پخش کننده‌های سی دی به بهترین آهنگ‌های ضبط شده در استودیو گوش داده‌اند یا در کنسرت‌های زنده‌ای شبیه به این، به ساخته‌های بهترین گروه‌هایی گوش سپرده‌اند که از جنگ گلادیاتورها در کلاب‌های کوچیک پیروز بیرون آمده بودند تا به اینجا برسند. صورت سوشی کی با ترکیبی از لذت و ترس برافروخته می‌شود. حالا نوبت اوست که بیرون برود و هنرش را به این زیست توده پر هیجان نشان دهد.

هیرو بیرون می‌رود و راه را برایش باز می‌کند. اینکار به اندازه کافی برایش ساده است. بعد باید خودش را کنار بکشد. دیگر کاری که قرار بوده بکند تمام شده و منتظر ماندن برای دیدن کار سوشی کی، چیزی به جز وقت تلف کردن نیست. بخصوص وقتی که راون در این اطراف است و می‌تواند منبع درآمد بسیار بزرگی باشد. هیرو از جمعیت فاصله می‌گیرد.

یک نفر می‌گوید «هی مرد! تویی که شمشیر داری».

هیرو اطراف را نگاه می‌کند و یک نفر انفورسر را می‌بیند که به سمتش اشاره کرده. همان مرد کوتاه و قوی که گوشی به سر دارد: مسوول تشریفات امنیتی. مرد دستش را به سمت هیرو دراز می‌کند و می‌گوید «اسکویکی».

هیرو هم همزمان با دراز کردن دست و فشردن دست نگهبان، اسمش را می‌گوید. دلیلی ندارد نگران این تیپ آدم‌ها باشد. کارت ویزیتش را به دست مرد می‌دهد و می‌پرسد «چکار می‌توانم برایتان بکنم آقای اسکویکی؟»

اسکویکی کارت را می‌خواند. نوعی ادب اضافه بر سازمان دارد که هیرو را یاد آدم‌های ارتشی می‌اندازد. آرام است و باوقار. «شما مسوول این جریان هستید؟»

«هرکسی تا حدی مسوول است».

«آقای پروتاگونیست،‌ما چند دقیقه قبل یک تلفن از طرف دوستتان وای.تی. داشتیم».

«چی شده ؟ سالم است؟»

«اوه بله آقا. خوب است. اما آن باگی را که داشتید در موردش حرف می‌زدید یادتان هست؟»

هیرو کمی تعجب می‌کند. تا به حال کلمه باگ را به این معنی نشنیده ولی حدس می‌زند که اسکویکی دارد در مورد آن گارگویل - لاگوس - صحبت می‌کند. به همین دلیل جواب می‌دهد «بله».

«الان در وضعیتی هستیم که به آن آقا مربوط است. وای.تی. به ما خبر داد و فکر کردم خوب است شما هم آن را ببینید»

«چه خبر شده؟»

«اومم. چرا با من نمی‌آیید؟ می‌دانید؟ نشان دادن بعضی چیزها بسیار راحت‌تر از توضیح دادنشان با کلمات است».

اسکویکی که به راه می‌افتد، آهنگ اول سوشی کی هم شروع شده. صدایش تنگ و پرتنش است.

    I'm Sushi K and I'm here to say
    I like to rap in a different way
    Look out Number One in every city
    Sushi K rap has all most pretty
    My special talking of remarkable words
    Is not the stereotyped bucktooth nerd
    My hair is big as a galaxy
    Cause I attain greater technology

هیرو پشت سر اسکویکی که از جمعیت دور می‌شود، به سمت تاریک‌تر محوطه حرکت می‌کند. کمی آنطرف‌تر، گروهی از انفورسرها که با نوشته درخشان پشت لباسشان در اطراف موضوعی جالب توجه اجتماع کرده‌اند، قابل تشخیص است. اسکویکی که از یک خاکریز بالا می‌رود می‌گوید «مواظب قدم‌هایت باش، این گل‌ها لغزنده‌اند».

    I like to rap about sweetened romance
    My fond ambition is of your pants
    So here is of special remarkable way
    Of this fellow raps named Sushi K
    The Nipponese talking phenomenon
    Like samurai sword his sharpened tongue
    Who raps the East Asia and the Pacific
    Prosperity Sphere, to be specific

خاکریز یکی از همان توده‌های گلی و کثیفی است که آدم فکر می‌کند در باران بعدی به طور کامل شسته خواهد شد. چند کاکتوس اینطرف و آنطرف رشد کرده‌اند اما به خاطر آلودگی محیط زیستی کنار اتوبان، جان چندانی ندارند.

به خاطر برقی که از موهای سوشی کی به اینطرف و آنطرف می‌جهد. به سختی می‌شود چیزی را دید. نور آنقدر شدید است که هر چیزی را محو می‌کند.

    Sarariman on subway listen
    For Sushi K like nuclear fission
    Fire-breathing lizard Gojiro
    He my always big-time hero
    His mutant rap burn down whole block
    Start investing now Sushi K stock
    It on Nikkei stock exchange
    Waxes; other rappers wane
    Best investment, make my day
    Corporation Sushi K

اسکویکی با قدم برداشتن در مسیر چرخ یک موتورسیکلت که گل را فشرده کرده، به راحتی از خاکریز بالا می‌رود. مسیر چرخ اصلی پهن است و به فاصله نیم‌متری در راست، یک جای چرخ نازک هم به موازات آن کشیده شده.

رد چرخ هرچقدر که بالای تپه نزدیک می‌شوند، عمیق‌تر و سیاه‌تر می‌شود. ظاهر آن در حال تغییر است. از رد چرخ یک موتورسیکلت به بازمانده زباله‌های شیمیایی سیاه رنگ.

    Coming to America now
    Rappers trying to start a row
    Say "Stay in Japan, please, listen!
    We can't handle competition!"
    U.S. rappers booing and hissin'
    Ask for rap protectionism
    They afraid of Sushi K
    Cause their audience go away
    He got chill financial backin'
    Give those U.S. rappers a smackin'
    Sushi K concert machine
    Fast efficient super clean
    Run like clockwork in a watch
    Kick old rappers in the crotch

یکی از انفورسرهای بالای تپه، چراغ‌قوه‌ای در دست دارد. راه که می‌رود، لکه نور روی زمین جابجا می‌شود و حس چراغ‌های نگهبانی را به وجود می‌آورد. در یک لحظه نور روی رد موتور می‌افتد و هیرو می‌بیند که رد چرخ، قرمز رنگ است. درست به قرمزی خونی که اکسیژن به آن رسیده باشد.

    He learn English total immersion
    English/Japanese be mergin'
    Into super combination
    So can have fans in every nation
    Hong Kong they speak English, too
    Yearn of rappers just like you
    Anglophones who live down under
    Sooner later start to wonder
    When they get they own rap star
    Tired of rappers from afar

لاگوس روی زمین دراز کشیده یا به عبارت بهتر پخش شده است. بدنش مثل سالمونی که به دو نیم شده باشد، با یک ضربه بسیار قوی، به طور دقیق از مقعد به سمت ناف و سپس جناق سینه بریده شده و تیغه در جایی زیر چانه متوقف شده است. برش، یک زخم معمولی نیست و در جاهایی به راحتی می‌شود حتی ستون فقرات را هم دید. بند نایلونی سیاهی که کامپیوتر را به بدنش نصب می‌کرده، در جاهایی که برش رد می‌شده به طور کامل قطع شده و در نتیجه کامپیوتر روی زمین افتاده است.

    So I will get big radio traffic
    When you look at demographic
    Sushi K research statistic
    Make big future look ballistic
    Speed of Sushi K growth stock
    Put U.S. rappers into shock
# فصل هفده


جیسون برکنریج یک کت بلیزر خاکی - به رنگ سیسیلی - پوشیده است. جیسون هرگز به سیسیلی نرفته است. شاید یک روز به عنوان مزایا به آنجا فرستاده شود. برای رفتن مجانی به سیسیلی، جیسون باید ده هزار امتیاز گومباتا جمع کند.

او برای رسیدن به این هدف، شروع خوبی داشت. شعبه خودش از نوا سیسیلیا را که باز کرد، یک ضرب ۳۳۳۳ امتیاز به حساب اعتباری گومباتایش واریز شد. این را با پانصد امتیازی که آدم یک‌بار برای دریافت ملیت می‌گیرد جمع کنید و نتیجه نهایی، عدد دلچسبی خواهد شد. این امتیاز در یک کامپیوتر بزرگ در بروکلین ذخیره شده است.

جیسون در حومه غربی شیکاگو به دنیا آمده و بزرگ شده، یکی از پر شعبه‌ترین مناطق کشور. او به دانشگاه ایلینویز رفته و با معدل ۲.۹۵۶۷ و پایان نامه‌ای با عنوان «تعامل ابعاد مردم‌نگارانه، اقتصادی و  شبه‌نظامی رقابت بین بازارهای خاص» فارغ التحصیل شده است. این مطلب یک مطالعه موردی درباره رقابت بین شعبه‌های نوا سیسیلیا و نارکولومبیا در محله کودکی او یعنی آرورا بود. 

انریکه کورتازار مدیر شعبه نارکولومبیایی بوده که مورد مطالعه جیسون قرار گرفته است. جیسون چند بار با او پشت تلفن مصاحبه کرده، اما هیچ وقت آقای کورتازار را از نزدیک ندیده است. 

کورتازار، فارغ التحصیلی جیسون را با منفجر کردن ماشینش در حیاط پشتی و خالی کردن یازده خشاب اسلحه اتوماتیک در دیوار خانه آن‌ها جشن گرفت. 

خوشبختانه آقای کاروسو که شعبه محلی نوا سیسیلیا را اداره می‌کرد، احتمالا از طریق شنود تلفن همراه انریکو کورتازاز مدت کوتاهی پیش از این حملات از آن‌ آگاه شده بود و توانست به جیسون و خانواده‌اش، به موقع اطلاع دهد. زمانی که ماشین منفجر شد و دیوار خانه سوراخ سواخ شد، تمامی خانواده، کیلومترها دورتر و جایی در هتل پنج ستاره سیسیلیای قدیم در کنار جاده ۹۶، موفقیت پسرشان را جشن گرفته بودند.

طبیعتا جیسون می‌خواست این لطف آقای کاروسو را در نجات خانواده‌اش با قدردانی از وی در نمایشگاه سالانه مشاغل، جبران کند. عکس العمل آقای کاروسو حین دست زدن به عضلات بازوی جیسون این بود «هی. می‌دانی؟ جیسی.. این مثل کمک به یک همسایه است.» جیسون مدت‌ها بود که دیگر به قوت قبل از استروئیدها استفاده نمی‌کرد، اما بدنش هنوز فرم خودش را حفظ کرده بود.

آقای کاروسو اهل نیویورک بود و در نمایشگاه سالانه مشاغل، یکی از بهترین غرفه‌ها را داشت. کل نمایشگاه در یک فضای بزرگ متعلق به اتحادیه برگزار می‌شد که با منظره‌ای تخیلی از خیابان، تزیین شده بود. دو اتوبان خیالی، نمایشگاه را به چهار قسمت مساوی تقسیم کرده بودند و تمام شعبه‌های شرکت‌ها و ملیت‌ها در طول آن، غرفه‌های خود را داشتند. اکثر شرکت‌ها، غرفه‌هایی گم در خیابان‌های فرعی مناطق پرت این شهر فرضی داشتند اما غرفه نوا سیسیلیای آقای کاروسو درست در تقاطع دو اتوبان اصلی واقع شده بود. جلوی غرفه، صف طویلی از دانشجویان تجارت قرار داشت که برای مصاحبه ایستاده بودند اما در این میان آقای کاروسو شخصا از غرفه بیرون آمد، جیسون را از صف بیرون کشید و حین دست زدن به عضلات بازویش، جمله بالا را گفت. همه دانشجویان تجارت که در صف ایستاده بودند، با حسرت به جیسون چشم دوخته بودند. این باعث شد جیسون احساس خوبی بکند، احساس خاص بودن. این همان احساسی بود که در مورد نوا سیسیلیا کشف کرده بود: توجه اختصاصی. 

جیسون در جواب به سوال پدرانه آقای کاروسو گفته بود: «خب من می‌خواستم اینجا مصاحبه بشوم، همین‌طور در هنگ کنگ بزرگتر آقای لی چون به تکنولوژی‌های مدرن علاقمندم.»

آقای کاروسو، عضله اش را محکم‌تر فشار داد «هنگ کنگ؟ پسر سفید پوست باهوشی مثل تو توی آن ژاپنی‌خانه چه کاری دارد؟»

جیسون جواب داد «خب البته آن ها ژاپنی نیستند... هنگ کنگ اکثرا شامل کانتونزی‌ها...»

که آقای کاروسو حرفش را قطع کرد «همه ژاپنی هستند و می‌دانی چرا این را می‌گویم؟ نه برای اینکه نژادپرستم. نه نیستم. اما آن‌ها هستند که به همه ما می‌گویند شیطان‌های خارجی. این دقیقا چیزی است که به ما می‌گویند. شیطان خارجی. از این خوشت می‌آید؟»

جیسون فقط با متنانت لبخند زد.

«بعد از اینهمه کار خوبی که برایشان کردیم بازهم در همین آمریکا ... جیسی ... به ما می‌گویند شیطان‌های خارجی. نمی‌گویند؟ هنوز هم می‌خواهی با آن ملت ژاپنی مصاحبه کنی؟»

جیسون گفت «نه قربان. نه آقای کاروسو».

«فکر خوبی کردی. با نظرت موافقم. به هرحال دارم از بحث دور می‌شوم. حرف اصلی من این است که وقتی همه ما یک ریشه مشترک فرهنگی و نژادی داریم، بهتر است که همه عضو یک سازمان بشویم که به شباهت‌های ما احترام می‌گذارد و شخصیت خودمان را آنطور که باید باشد، حفظ کنیم و از آن برای رسیدن به یک هدف مشترک، سود ببریم. این‌طور نیست؟»

جیسون جواب داد «بله. متوجه منظور شما می‌شوم آقای کاروسو.»

در حین راه رفتن به یکی از آن خیابان‌هایی رسیده بودند که به آن‌ها اتوبان فرصت‌ها می‌گویند. «حالا می‌توانی به یک سازمان تجاری فکر کنی که بتواند این نیاز را برآورده کند؟»

«تا حدی»

«هنگ کنگ لعنتی نیست. آنجا مال سفیدهایی است که می‌خواهند ژاپنی‌طوری باشند، اما نمی‌توانند. این را می‌دانستی؟ تو که نمی‌خواهی ژاپنی باشی، می‌خواهی؟»

«هاها. نه قربان. یعنی نه آقای کاروسو»

«می‌دانی چه شنیده‌ام؟» کاروسو به جیسون نزدیکتر شده بود. او را چرخاند و سینه‌اش را مستقیم جلوی سینه او گرفت و سیگارش تقریبا تا کنار گوش جیسون رسید. این یکی از آن لحظات حساس مکالمه بود که بین دو مرد به ندرت پیش می‌آید. «در ژاپن اگر گند بزنی یک انگشتت را قطع می‌کنند؟ تق. دقیقا همین‌طور. به خدا قسم راست است. باور نمی‌کنی؟»

«باور می‌کنم. البته نه در همه ژاپن قربان. فقط یاکوزاها. یعنی فقط مافیای ژاپن.»

آقای کاروسو سرش را عقب کشید و خندید و بعد دوباره بازویش را دور شانه جیسون انداخت. «می‌دانی جیسون. از تو خوشم می‌آید. واقعا خوشم می‌آید. گفتی مافیای ژاپن. بگو ببینم هیچ وقت شنیده‌ای کسی چیزی مثل یاکوزای سیسیلیا بگوید؟ هان؟ شنیده‌ای؟»

جیسون خندید و پاسخ منفی داد. 

آقای کاروسو لحن جدی به خود گرفت، این بخش پر محتوای صحبت بود «می‌دانی چرا این‌طور است؟ می‌دانی؟».

«چرا این‌طور است قربان؟»

آقای کاروسو در کنار جیسون قرار گرفت تا هر دو هم‌زمان به طول خیابان و مجسمه عمو انزو که در چهارراه، همچون مجسمه آزادی علم شده بود، چشم بدوزند. 

«چون فقط یک دانه وجود دارد. فقط یکی. و می‌خواهی عضو آن باشی؟»

«ولی رقابت خیلی زیاد است.»

«چی؟ گوش بده. تو یک معدل نزدیک به سه داری. تو ترتیب همه را خواهی داد پسر!»

آقای کاروسو هم مثل بقیه شعبه‌ها به ترف‌نت دسترسی داشت؛ سرویسی از فهرست‌هایی که نوا سیسیلیا برای کشف مناطق مستعد استفاده می‌کرد. او جیسون را به سمت غرفه برگرداند. از کنار همه آن بیچاره‌هایی که در صف ایستاده بودند رد شدند - جیسون واقعا از این‌کار خوشش آمد - بعد به سیستم لاگین کردند و تنها کاری که جیسون باید می‌کرد، انتخاب یک منطقه بود. 

جیسون گفت «من عمویی در کالیفرنیای جنوبی دارم که یک ماشین‌فروشی دارد. می‌دانم که این منطقه به شدت در حال رشد است و ...»

آقای کاروسو با حرکتی نمایشی صفحه کلید را عقب زد و گفت «کلی منطقه مستعد». صفحه نمایشگر را چرخاند و به جیسون نقشه‌ای از لس‌آنجلس را نشان داد که نقاط قرمزی روی آن مشخص شده بود. نقاط قرمز نمایشگر بخش‌هایی بودند که هنوز کسی مدعی آن‌ها نشده بود «جیسی! پسر! منطقه‌ات را انتخاب کن.»

حالا جیسون برکنریج مدیر نواسیسیلیای شماره ۵۳۲۸ در منطقه ولی است. هر روز صبح بلیزر خاکی رنگش را می‌پوشد و با اولدزمبیلش به سر کار می‌رود. این روزها اکثر مدیران، بی.ام.و یا آکورا سوار می‌شوند، اما سازمانی که جیسون حالا بخشی از آن شده، اهمیت بسیاری برای رسوم و ارزش‌های خانوادگی قایل است و سراغ واردات پر زریق و برق نمی‌رود. آن‌ها می‌گویند «اگر یک ماشین آمریکایی برای عمو انزو خوب است...»

بلیزر جیسون یک علامت مافیا روی جیب سینه‌اش دارد. یک حرف جی به لوگو اضافه شده که نشان دهنده گامبینو است، شاخه‌ای که منطقه لوس آنجلس را اداره می‌کند. پایین نشان، نام او نوشته شده: «جیسون (آهن کوب) برکنریج». این اسم مستعار اوست. هر کس یک اسم مستعار دارد و این را یک سال قبل آقای کاروسو در نمایشگاه مشاغل ایلینویز روی جیسون گذاشته. اسم هر کس باید چیزی درباره او بگوید و دارنده باید به آن افتخار کند. 

به عنوان مدیر دفتر محلی، کار جیسون این است که به پیمانکاران محلی کار بدهد. هر روز صبح او خودروی اولدزموبیلش را جلوی دفتر پارک می‌کند و از درهای فولادی داخل می‌شود. این درها وظیفه حفاظت دفتر از تیراندازی گاه گاه نارکولومبین‌ها را بر عهده دارند اما جلوی شلیک‌های بی‌هدف به سمت مجسمه عمو انزو که بالای ساختمان نصب شده را نمی‌گیرند. 

وقتی با امنیت به داخل ساختمان رسید، جیسون به ترف نت لاگین می‌کند. فهرست کارها به شکل خودکار روی صفحه می‌آید و تنها کاری که جیسون باید بکند این است که قبل از اینکه شب به خانه برود، برای این کارها پیمان‌کاران محلی پیدا کند یا خودش آن‌ها را انجام بدهد. به هرحال این کارها باید به یکی از دو روش، انجام شوند. اکثر کارها، حمل و نقل‌های ساده‌ای است که او به پیام رسان‌ها می‌سپارد. کار بعدی جمع آوری پول از کسانی است که به نوا سیسیلیا بدهکارند یا امنیتشان از طریق پرداخت پول تامین می‌شود. اگر اخطار اول باشد، جیسون ترجیح می‌دهد خودش سراغ کار برود تا به طرف نشان داده باشد که این سازمان در مورد قرض‌هایش به شکل شخصی، تک به تک، عملگرایانه و میکرومدیریت شده عمل می‌کند. اگر کار به اخطار دوم یا سوم رسیده باشد، با شرخران بین‌الملل قرار داد امضا می‌کند چون این شرکت جمع آوری همیشه کارش را خوب انجام داده و مشتری از نتیجه راضی بوده است. گاه گداری هم وضعیت اچ پیش می‌آید. جیسون از وضعیت اچ متنفر است چون آن را نشان دهنده مشکلی جدی در اعتماد متقابل می‌داند. به نظر او وضعیت اچ یعنی اعتماد متقابل که باعث قوام جامعه است، از بین رفته است. خوشبختانه معمولا وضعیت اچ با دخالت سازمان در سطح منطقه‌‌ای حل می‌شود و تنها کاری که برای جیسون باقی می‌ماند، جمع کردن بقایا و تمیزکاری است.

امروز جیسون سر حال به نظر می‌رسد. اولدزموبیلش تازه واکس و پولیش خورده و قبل از ورود سری به برگر فروشی می‌زند و بی‌خیال تیراندازهای احتمالی می‌شود. شنیده که عمو انزو در این منطقه است و هیچکس نمی‌داند که چه هنگامی ممکن است ردیف لیموزین‌ها و ماشین‌های زرهی او جلوی یک شعبه توقف کنند و او برای گپ و گفتی کوتاه، وارد شعبه شود. برنامه جیسون این است که امشب را تا دیروقت کار کند و تا خبر نگرفته که هواپیمای عمو انزو منطقه را ترک کرده، از دفتر نرود. 

به ترف نت وارد می‌شود. مثل همیشه فهرست وظایف نمایان می‌شود اما ظاهرا امروز خیلی طولانی‌تر از همیشه است. به نظر می‌رسد شعبه‌های اطراف آنقدر درگیر تر و تمیزکردن خودشان برای دیدار احتمالی عمو انزو بوده‌اند که بخشی از کارها تلنبار شده است. اما در بین این همه کار، فقط یکی با حروف قرمز مشخص شده. یک کار با اولویت بالا.

کارهای پر اولویت نادرند چون حضور این کارها نشان دهنده یک اشتباه یا لغزش قلمداد می‌شود. اینجا هر کاری یک کار پر اولویت است ولی گاه گداری کاری پیش می‌آید که به هیچ وجه نباید آن را عقب انداخت یا در انجامش اشتباه کرد. یک مدیر محلی مثل جیسون نمی‌تواند سفارش کاری با الویت بالا را بدهد. این کار باید از رده‌های بالاتر آمده باشد.

معمولا کارهای پر الویت، وضعیت اچ دارند اما این بار جیسون می‌بیند که این وظیفه قرمز رنگ، یک تحویل ساده است. چند سند باید از دفتر او به نوا سیسیلیای شماره ۴۶۴۹ در پایین مرکزشهر تحویل داده شوند. 


جنوب. کامپتون. یک منطقه جنگی که مدت‌ها مورد هدف تیراندازان نارکولومبین‌ها و راستافارین‌ها است. 

کامپتون. واقعا چرا یک دفتر در کامپتون باید یک کپی امضا شده از سوابق مالی او را بخواهد؟ احتمالا آن‌ها در کامپتون برای زنده ماندن باید هر روز درگیر کلی وضعیت اچ باشند. 

در واقع، یک گروه مافیای جوان در یکی از بخش‌های کامپتون وجود دارد که به تازگی موفق شده تمام نارکلولومبین‌ها را از منطقه تحت نظر مافیا خارج کند. حالا بازهم پیرزن‌ها با امنیت در خیابان راه می‌روند و بچه‌ها در پیاده‌‌روهایی که به تازگی از خون پاک شده، با گچ لی لی رسم می‌کنند و منتظر اتوبوس مدرسه می‌شوند. این مثال خوبی است از اینکه اگر در یک منطقه این عملی شده، در همه جا قابل اجرا است.

در واقع عمو انزو به منطقه آمده تا شخصا به این گروه تبریک بگوید. 

امروز عصر.

شماره ۴۶۴۹ به شکل موقت تحت نظر او خواهد بود. 

این هم‌زمانی‌ها شوکه کننده هستند. 

به جیسون یک کار پر اولویت محول شده مبنی بر اینکه سوابق مالی‌اش را دقیقا به جایی ببرد که عمو انزو اسپروسوی عصرش را صرف خواهد کرد. 

عمو انزو به او علاقمند شده است.

آقای کاروسو گفته بود که با رده‌های بالاتر پیوندهایی دارد ولی آیا اینقدر بالاتر؟

جیسون در صندلی خاکی‌اش لم می‌دهد و به این احتمال فکر می‌کند که فقط در طول چند روز آینده، به سرپرستی یک بخش گماشته خواهد شد... شاید از این هم بالاتر.

یک چیز مشخص است. این تحویل نباید به عهده هیچ پیام‌رسانی گذاشته شود. هیچ پانک اسکیت‌بورد سواری این بسته را نخواهد برد. جیسون با اولدزموبیل خودش به کامپتون خواهد رفت تا بسته را تحویل بدهد. 
# فصل هجده

یک ساعت قبل از قرار به محل می‌رسد. برنامه‌اش این بوده که نیم ساعت زودتر برسد، اما حالا اینجاست؛ در کمپتون. درباره این محل داستان‌های زیادی شنیده بود اما حالا که اینجاست با دیدن همه شعبه‌های ارزان و داغانی که سعی کرده‌اند با استفاده چراغ‌های زرد رنگ رونقی به کار خود بدهند، سرعت ماشین را زیادتر می‌کند. تابلوی خیابان آلامدا هم با همان نور درخشان روبه‌رویش ظاهر شده که مثل رگه‌ای ادرار رادیو اکتیو، از مرکز لوس آنجلس به سمت جنوب جهیده است. جیسون تا ته روی پدال گاز فشار می‌دهد و بدون توجه به خطوط راهنمایی و چراغ‌های قرمز، به سمت خیابان می‌رود. اکثر شعبه‌ها لوگوهای زرد دارند و اوضاع خوبی هم ندارند. از آپ‌تاون گرفته تا نارکولومبیا، کایمنز پلاس، متازانیا و کلینک اینجا شعبه‌های مخروبه‌ای دارند، اما ساختمانی که با دیگران فرق دارد، شعبه نوا سیسیلیا است که مافیا تلاش کرده آن را در رقابت با نارکولومبیا علم کند. 

منطقه‌های گندی که حتی کلینک هم سراغشان نمی‌رود، معمولا توسط آدم‌های محاسبه‌گری که تازه یک میلیون ین لازم برای گرفتن مجوز نارکلمبیا را جور کرده‌اند و فقط نیازمند یک تکه زمین هستند که بتوانند دورش نرده بکشند و شعبه خودشان را افتتاح کنند، خریده می‌شود. این آدم‌ها در نهایت کار تمام درآمدشان را برای مدلین می‌فرستند و به سختی چیزی ته حسابشان می‌ماند که بقیه دخل و خرج را با آن صاف کنند.

بعضی از این آدم‌ها وسوسه می‌شوند که تقلب بکنند و وقتی احساس می‌کنند که دوربین مدار بسته در حال نگاه کردن نیست، یکی دو فیش را یواشکی در جیبشان می‌گذارند و بعد بدو بدو خودشان را به نزدیکترین کایمن پلاس یا آلپس می‌رسانند که در این منطقه مثل قارچ فراوانند. اما این آدم‌ها به سرعت متوجه می شوند که در نارکلمبیا هر جرمی اشد مجازات را دارد و سیستم قضایی‌ای هم نیست که بشود شراغش رفت. تنها چیز موجود، گردان های پرنده هستند که حق دارند در هر موقعی از روز یا شب وارد هر شعبه‌ای بشوند و کل تراز مالی را به کامپیوتر دیوانه مستقر در مدلین فکس کنند. هیچ چیز برای یک نفر، دستگیر شدن و گذاشتن شدن جلوی دیوار شعبه‌ای نیست که خودش با دست‌های خودش ساخته است.

عمو انزو امیدوار است که با تاکید مافیا روی وفاداری و ارزش‌های سنتی خانواده، تمام این منطقه‌های کوچک هم قبل از اینکه به دست شهروندان نارکلمبیا بیافتد، در کنترل مافیا قرار گیرد. 

این دقیقا دلیل وجود بیلبوردهایی را که جیسون با نزدیک شدن به کامپتون بیشتر و بیشتر می‌بیندشان توضیح می‌دهد. به نظر می‌رسد که صورت خندان عمو انزو از همه جا به آدم‌ها زل زده. در اکثر تصاویر، بازوی عمو انزو به دور شانه یک پسر سیاهپوست حلقه شده و زیرش جملاتی مثل این به چشم می‌خورد که «مافیا. شما در خانواده یک دوست دارید!» یا «راحت باش. حالا دیگر در منطقه تحت سرپرستی مافیا هستی» و «عمو انزو فراموش می‌کند و می‌بخشد.»

این آخری، عمو انزو را نشان می‌دهد که دستش را روی شانه یک نوجوان گذاشته و با لبخند با او شوخی می‌کند. این کنایه محکمی است به کلمبیایی‌ها و جاماییکایی‌هایی که کشتن، حرف اول و آخرشان است.

«اینکار را نمی‌کنی جوزه!» این بار عمو انزو با یک دست جلوی یک اسپانیایی‌تبار یوزی به دست را گرفته و با دست دیگرش به چند نفر بچه و پیرزن که سعی دارند با چوب بیسبال و ماهی‌تابه از خود دفاع کنند، پناه می‌دهد. 

البته شکی نیست که نارکلمبیایی‌ها هنوز کنترل کل برگ‌های کوکا را در دست دارند، اما حالا که ساخت کارخانه تولید سنتتیک کوکائین ژاپنی‌ها در مکزیکالی رو به اتمام است، این دیگر فاکتور مهمی حساب نمی‌شود. مافیا مطمئن است که در این منطقه هر نوجوانی که بخواهد شغل انتخاب کند، تحت تاثیر این تبلیغات خواهد بود و دقیق‌تر فکر خواهد کرد. 

اولدزمبیل سیاه جیسون در این محله گاو پیشانی سفید شده است. این بدترین چیزی است که تا به حال دیده؛ کامپتون. سگ‌های جذامی، دور لاستیک‌های نیم سوخته جمع شده‌اند و مردم در چرخ‌دستی‌هایی که پشت خودشان می‌کشند، پارچه‌هایی را که از گل و لای سیل چند روز قبل بیرون آورده‌اند تلنبار کرده‌اند. لاشه‌های کنار جاده که در برخورد با ماشین‌ها کشته شده‌اند، آنقدر بزرگند که فقط می‌توانند لاشه انسان باشند و در طول مسیر هیچ شعبه‌ای به چشم نمی‌خورد. اولدزمبیل با سرعت پیش می‌رود. جیسون تا آخرین لحظه هم باور نمی‌کند که بعضی از مردم، در حالی که از کنارشان رد می‌شود به خودروش شلیک می‌کنند و حالا از اینکه ماشین ضد گلوله انتخاب کرده، احساس رضایت می‌کند. هیجان زده است چون این درست همان چیزی است که می‌خواسته. با خودرو از میان مردم رد شود، مردم به او و ماشین‌اش شلیک کنند و او عین خیالش هم نباشد.

تا سه بلوک دورتر از شعبه، تمام خیابان‌ها با خودروهای زرهی مافیا محافظت شده است. آدم‌های روی ماشین، هفت‌تیرهای لوله بلند دارند و روی بادگیرهایشان با حروف کاملا درشت و درخشان، کلمه مافیا حک شده است. 

مرد! دقیقا همانی است که می‌خواسته. دقیقا. 

به ایست و بازرسی که نزدیک می شود، یک مین متحرک به بدنه ماشین می‌چسبد. اگر همانی که قرار است نباشد، مین کل خودرو را به خرده آهن تبدیل خواهد کرد ولی او دقیقا همانی است که باید باشد. او یک ماموریت با اولویت بالا دارد. بسته اسناد کنارش روی صندلی است. مرتب و دقیق. 

پنجره را پایین می‌کشد و یک مامور رده بالای مافیا،‌ با یک پویشگر شبکیه‌، بررسی‌اش می‌کند. کارت‌های شناسایی به درد نمی‌خورند. با این پویشگر در کسری از دهم ثانیه متوجه می‌شوند که کیست. به صندلی تکیه می‌دهد و کمربند ایمنی را صاف می‌کند. آینه عقب را می‌چرخاند تا خودش را در آن ببیند. سر و وضعش مرتب است و موهایش هم در وضعیت خوبی قرار دارند. 

نگهبان می‌گوید «رفیق. توی فهرست نیستی.»

جیسون می‌گوید «چرا هستم. این یک ماموریت تحویل مهم است. اسناد همین کنار هستند.»

نگهبان برگه فهرست کارهای ترف‌نت را می‌گیرد و نگاهی می‌اندازد. غرغری می‌کند و به داخل واگن جنگی‌اش می‌رود که به اندازه یک مرکز مخابراتی، آنتن دارد. انتظار خیلی خیلی طولانی می‌شود.

مردی قدم‌ زنان نزدیک می‌شود. مسیر بین ساختمان مافیا و ایستگاه بازرسی را قدم می زند. این مسیر پر است از مین و موانع الکتریکی، اما این مرد آنچنان با اطمینان راه می رود که گویی مسیح روی آب در حال راه رفتن است. کت و شلوار کاملا سیاه پوشیده و موهایش هم به طور مطلق به همین رنگ است. هیچ نگهبانی ندارد و این نشانه امنیت کامل این منطقه است.

جیسون متوجه می‌شود که همه نگهبان‌های مرکز بازرسی راست می‌ایستند و دستی به کراوات‌هایشان می‌کشند تا از صاف بودن آن‌ مطمئن شوند. جیسون هم می‌خواهد از ماشین گلوله باران شده‌اش بیرون بیاید تا به این آدم - هرکه هست - احترام کافی را گذاشته باشد اما نگهبان درشت هیکلی که جلوی در ایستاده، مانع می‌شود. 

تا به خودش بجند، مرد به خودرو رسیده است. 

از نگهبان می‌پرسد «این است؟»

نگهبان یکی دو ثانیه به جیسون نگاه می‌کند. انگار سوال را باور نکرده باشد. بعد با سر اشاره مثبت می‌کند. 

مردی که کت‌ و شلوار سیاه پوشیده، جواب اشاره را می‌دهد و بعد سر آستین‌هایش را مرتب می‌کند. کمی به این‌طرف و آن‌طرف نگاه می‌اندازد و با چشم، مسیر تک تیراندازهای روی سقف‌ها را بررسی می‌کند. او به همه جا نگاه می‌کند به جز جیسون. بعد یک قدم جلو می‌آید. یکی از چشم‌هایش شیشه‌ای است و با مسیر نگاه چشم دیگرش مطابقت ندارد. جیسون فکر می‌کند هنوز دارد جای دیگری را نگاه می‌کند اما مرد با چشم سالمش مشغول نگاه به جیسون است. شاید هم نه. جیسون نمی‌تواند چشم سالم را از چشم شیشه‌ای تشخیص دهد. مثل یک توله سگ یخ زده، می‌لرزد و خشک می‌شود. 

مرد می‌گوید «جیسون برکنریج،»

و جیسون اضافه می‌کند «آهن کوب»

«خفه شو. تا آخر این مکالمه هیچ چیز نخواهی گفت. وقتی به تو گفتم چه اشتباهی مرتکب شده‌ای، عذرخواهی و اظهار تاسف نخواهی کرد. همین حالا هم می‌دانم که متاسفی. اگر هم از اینجا زنده بیرون رفتی، به خاطر زنده بودن از من تشکر نخواهی کرد. حتی خداحافظی نمی‌کنی.»

جیسون فقط سرش را تکان می‌دهد. 

«سرت را هم تکان نده. این جواب‌هایت آزارم می‌دهد. فقط تکان نخور و خفه شو. خب حالا گوش کن. ما امروز به تو یک کار با اولویت بالا دادیم. یک کار واقعا ساده. تنها کاری که باید می‌کردی این بود که برگه ماموریت را بخوانی. اما نخواندی. فقط خودت برداشتی و خواستی کار تحویل را خود لعنتی‌ات انجام بدهی، با اینکه برگه ماموریت به تاکید می‌گفت که نباید اینکار را بکنی.»

چشمان جیسون به سمت بسته حاوی اسناد مالی که روی صندلی بود چرخید. 

مرد ادامه داد «چرت است. چرند است. کسی به اینکه تو چکار می‌کنی و در شعبه مزخرفت در وسط ناکجاآباد چه وضعیت مالی‌ای داری علاقه‌ای ندارد. تنها چیزی که می‌خواستیم آن پیام‌رسان بود. برگه ماموریت دقیقا می‌گفت که این‌کار باید توسط یک پیام‌رسان خاص که در منطقه تو کار می‌کند انجام شود. اسمش وای.تی. است. عمو انزو می‌خواهد وای.تی. را ببیند. می‌خواهد ملاقاتش کند و حالا چون تو گند زده‌ای، عمو انزو به خواسته‌اش نخواهد رسید. چه نتیجه مزخرفی. چه خجالت آور. گند زده شده به کار. حالا شاید برای حفظ شعبه‌ات خیلی دیر شده باشد اما هنوز برای اینکه آقای جیسون آهن‌کوب سر میز شام موش‌های فاضلاب حاضر شود، دیر نشده.»

# فصل نوزده

هیرو می‌گوید «این کار شمشیر نیست.» ایستاده است و با حیرت به جنازه لاگوس نگاه می‌کند. احساساتی که حالا در چهره‌اش دیده نمی‌شود، شب و موقعی که سعی کند بخوابد، به صورتش خواهند دوید. حالا که به ظاهر منطق بر تمام احساساتش غلبه کرده و گویی ماده مخدر قوی‌ای مصرف کرده باشد، به خونسردی اسکویکی است.

اسکویکی می‌پرسد «اوه واقعا؟ از کجا می‌دانی؟»

«شمشیرها زخم‌های سریع ایجاد می‌کنند. می‌برند و پیش می‌روند. مثل قطع یک سر یا دست. کسی که با شمشیر مرده باشد، این‌طوری نخواهد بود.»

«واقعا؟ با شمشیر خیلی آدم کشته‌اید آقای پروتاگونیست؟»

«بله. در متاورس.»

مدت طولانی‌تری صبر می‌کنند و به جسد چشم می‌دوزند.

اسکوییکی می‌گوید « این یک ضربه سریع نیست. به نظر می‌رسد یک فشار پر قدرت باشد.»

«راون به اندازه کافی قوی است.»

«بله هست.»

«اما فکر می‌کنم اسلحه نداشت. کریسپ‌ها حسابی جستجویش کردند و تمیز تمیز بود.»

اسکوییکی می‌گوید « شاید یکی قرض گرفته بود. این حشره همه جا بود و ما مواظبش بودیم چون می‌ترسیدیم راون را عصبانی کند. مدام این‌طرف و‌ آن‌طرف می‌رفت و دنبال جایی با ارتفاع و دید خوب می‌گشت.»

هیرو توضیح داد «کلی وسیله شنود با خودش داشت که هر چقدر بالاتر می‌رفت، این دستگاه‌ها بهتر کار می‌کردند.»

«و بالاخره به اینجا و بالای تپه خاکی رسید و راون هم راحت پیدایش کرد.»

«دقیقا. گرد و خاک. لیزرها را نگاه کنید.»

آن پایین سوشی کی در حالی که یک قوطی آبجوی نورانی از سرش به بیرون فوران کرده بود رپ می‌کرد و کلی نور لیزر هم در گرد و خاکی که باد به هوا بلند کرده بود دیده می‌شد که از خاکریز تا جمعیت ادامه داشت.

«این اقا - این حشره - از لیزر استفاده می‌کند و همین که به این بالا رسیده ...»

اسکویکی جمله هیرو را تکمیل کرد که «لیزرها به او خیانت کرده‌اند.»

«و راون دنبالش آمده.»

اسکویکی تصحیح کرد. «البته هنوز نمی‌گوییم حتما او بوده ولی مهم است بدانیم که آیا این شخصیت» در این لحظه به جسد اشاره کرد «کاری کرده که راون آن را تهدید حساب کرده باشد یا نه.»

«این چیه؟ یک گروه درمانی؟ به ما چه ربطی دارد که راون احساس تهدید کرده یا نه.»

اسکویکی با لحن تمام کننده گفت «به من ربط دارد.»

«لاگوس فقط یک گارگویل بود. یک جاذب اطلاعات. بعید می‌دانم هیچ عملیات خیسی کرده باشد - و اگر هم کرده باشد، اینجا نبوده.»

«پس فکر می‌کنی چرا راون اینقدر جدی جوابش را داده؟»

هیرو می‌گوید «خب شاید دوست نداشته تحت نظر گرفته شود.»

اسکویکی جواب می‌دهد «بله. باید این را یادت نگه داری.»

بعد اسکویکی کف دستش را روی گوشش می‌گذارد تا صدای گوشی را بهتر بشنود.

هیرو می‌گوید «وای.تی. این را دیده؟»

اسکویکی چند ثانیه بعد، زیر لب می‌گوید «نه. اما دیده که طرف از جمعیت دور شده. داشته او را تعقیب می‌کرده.»

«چرا باید اینکار را بکند؟»

«فکر می‌کنم تو خواستی بکند. یا همچین چیزی.»

«بعید می‌دانم دنبالش کرده باشد.»

اسکویکی می‌گوید «بعید می‌دانم دختره بداند که راون این مرد را کشته است. فقط یک زنگ سریع زد و گفت که راون دارد با موتور به سمت شهرچینی‌ها می‌رود.» و بعد شروع می‌کند به دویدن به سمت خاکریز. چند ماشین انفورسر در شانه خاکی جاده منتظر هستند.

هیرو تعقیبش می‌کند. به خاطر شمشیربازی، پاهای فوق العاده‌ای دارد و درست وقتی اسکویکی به خودروها می‌رسد، کنارش است. راننده قفل برقی درها را باز می‌کند و همزمان با سوار شدن اسکویکی در صندلی جلو، هیرو هم در عقب خودرو را باز می‌کند و سوار می‌شود. اسکویکی نگاهی ناراضی به هیرو می‌کند.

هیرو می‌گوید «مودب خواهم بود.»

«فقط یک نکته...»

«می‌دانم. سر به سر راون نگذارم.»

«دقیقا.»

اسکویکی برای چند لحظه دیگر هم به هیرو چشم می‌دوزد و بعد برمی‌گردد و به راننده اشاره می‌کند که راه بیافتد. با علاقه، سه متر کاغذ بیرون آمده از پرینتر نصب شده در داشبورد را پاره می‌کند و مشغول خواندن می‌شود.

نگاهی سرسری به این کاغذ طولانی از فاصله دور، به هیرو نشان می‌دهد که بارها و بارها از کریپ مهمی که در محل حاضر بوده صحبت شده و حتی تصویرش هم موجود است. مردی که ریش بزی داشته و راون با او سر و کار داشته. بر روی کاغذ، از این مرد با نام «تی بون مورفی» یاد شده است.

همچنین تصویری از راون هم در لابه‌لای متن‌ها به چشم می‌خورد. یک عکس قدیمی و غیرحرفه‌ای. مشخص است که عکس با کامپیوتر تنظیم نور شده و تلاش شده تا از یک تصویر تاریک، اطلاعات بیشتری استخراج شود. عکس کنتراست بسیار پایینی دارد و در خیلی جاها، رنگ‌ها به خاکستری تبدیل شده‌اند. در تصویر شخصی روی موتور نشسته و به رغم تلاش برای واضح کردن لبه‌های پلاک موتور، هنوز اعداد ناخوانا هستند. در عکس، کناربند موتور ده بیست سانتی‌متر از زمین بلند شده و سوار هم گردن قابل مشاهده‌ای ندارد. سر راننده یا حداقل ناحیه سیاهی که در عکس به چشم می‌خورد هرچقدر که پایین می‌رود کلفت‌تر می‌شود تا در نهایت به شانه می‌پیوندد. این بدون شک راون است.

هیرو می‌گوید «چرا عکس تی بون مورفی هم توی گزارش هست؟»

اسکویکی جواب می‌دهد «او هم او را تعقیب می‌کرده.»

«چه کسی چه کسی را؟»

«خب دوست تو وای.تی. مثل ادوارد آر. مورو (پانویس: خبرنگار آمریکایی متولد ۱۹۰۸ که ابتدا به خاطر میلیون‌ها شنونده‌اش از گزارش‌های مربوط به جنگ جهانی دوم و سپس خاطر دیدگاه بی‌طرفانه به یکی از اساطیر گزارشگری تبدیل شد) نیست اما در گزارشش هست که این دو نفر در یک جا دیده شده‌اند و سعی می‌کرده‌اند که همدیگر را بکشند.»

اسکویکی این حرف‌ها را آرام و شمرده می‌زند. مثل خبرخوانی که مشغول دریافت گزارش‌های لحظه‌ای از طریق گوشی است.

هیرو می‌گوید «چند وقت قبل انگار با هم یک معامله داشتند.»

«اگر این‌طور باشد تعجب نمی‌کنم که حالا سعی می‌کند همدیگر را بکشند.»

حالا که به بخش داخلی شهر رسیده‌اند، تعقیب تی بون و راون دیگر به کشیدن خط بین آمبولانس‌ها تبدیل شده.  هر چند بلوک یک‌بار، یک مجموعه پلیس و پزشک با نورافکن و چراغ‌های گردان در کنار یک آمبولانس ایستاده‌اند و صحنه جرم را بررسی می‌کنند. تنها کاری که برای تعقیب باید کرد، رفتن از یک آمبولانس به یک آمبولانس دیگر است.

در اولی، یک کریپ روی سنگفرش خیابان افتاده. استخری از خون به عرض یک و نیم متر از بدنش جاری است که تا مدخل جوی کنار خیابان امتداد پیدا کرده. راننده و کمک راننده آمبولانس پیاده شده‌اند و در فنجان‌های یک‌بار مصرف قهوه می‌خورند. منتظر هستند تا عکاسی و اندازه‌گیری و بررسی صحنه جرم انفورسرها تمام شود و آن‌ها بتوانند جنازه را بردارند، در خودرو بگذارند و تحویل سردخانه بدهند. نه از لوازم احیا خبری هست و نه حتی یک باند زخم‌بندی یا جعبه کمک‌های اولیه باز شده روی زمین به چشم می‌خورد. آن‌ها حتی سعی هم نکرده‌اند.

برای رسیدن به چراغ‌های گردان بعدی، دو بلوک رانندگی می‌کنند. اینجا پزشکان پای یک متاپلیس را آتل‌بندی کرده‌اند.

اسکویکی می‌گوید «موتور زیرش کرده» و سرش را به شکلی تکان می‌دهد که منظور از آن، اظهار همدردی یک انفورسر برای همکاران متاپلیس است.

در نهایت او خروجی رادیو را به ضبط ماشین وصل می‌کند تا همه بتوانند آن را بشنوند. رد موتورسوار حالا سرد شده و ظاهرا پلیس‌ها هم علاقه چندانی به ردگیری او ندارند. تنها یک شهروند تلفن می‌کند تا از یک موتور سوار و کلی آدم دیگر که سطل آشغال جلوی خانه‌اش را واژگون کرده‌اند شکایت کند.

اسکویکی به راننده می‌گوید «سه بلوک جلوتر.»

هیرو می‌گوید «مزرعه‌های رازک؟»

اسکویکی می‌گوید «بله. یک آبجوسازی محلی است. آن‌ها خودشان رازک می‌کارند و محصول را خودشان می‌فروشند. البته هنوز هم کلی کارگر چینی دارند.»

وقتی می‌رسند، مشخص می‌شوند که راون چرا می‌خواسته تعقیب‌کنندگانش را به اینجا بکشد: اینجا بهترین پوشش را برایش فراهم می‌کند. خوشه‌های رازک پر‌پشت هستند و به خاطر سنگینی میوه‌های کاجی شکل، به ردیف‌های طولانی از داربست تکیه داده شده‌اند. درست مثل یک مزرعه انگور اما با دیواره‌هایی پرپشت به ارتفاع دو متر.

همه از خودرو پیاده می‌شوند.

اسکویکی فریاد می‌کشد «تی بون؟ تی بون؟»

و صدای فریادی به انگلیسی از بین مزرعه شنیده می‌شود «اینجا.» اما این فریاد، جواب اسکویکی نیست.

همه با هم وارد مزرعه رازک می‌شوند. با احتیاط. بوی جذابی همه جا را پر کرده و با هر قدم به جلو، قوی‌تر هم می‌شود. بویی مست کننده ولی نه مثل ماری‌جوانا. این بویی است که از آبجوهای گران‌قیمت به مشام می‌رسد. اسکویکی به هیرو اشاره می‌کند که پشت سرش راه برود.

در شرایط دیگر، شاید هیرو همین کار را می‌کرد. به هرحال او نیمه ژاپنی است و پیروی بخصوصی از مسوولین اداری و صاحب منصب‌ها دارد.

اما این یکی از آن شرایط نیست. اگر راون ناگهان ظاهر بشود، هیرو با کاناتایش با او حرف خواهد زد و اگر این اتفاق بیافتد، هیرو نمی‌خواهد که اسکویکی جلوی دست و پایش باشد تا به اشتباه، دست و پایش قطع نشود.

اسکویکی دوباره فریاد می‌کشد «آهای... تی بون؟ ما انفورسر هستیم و دنبال تو. بیا بیرون تا همه به خانه برگردیم.»

تی‌ بون یا حداقل کسی که هیرو فکر می‌کند تی بون باشد، با یک شلیک از اسلحه خودکارش پاسخ می‌دهد. گلوله مثل صاعقه رازک ها را می‌شکافد و رد می‌شود. هیرو با یک شانه به سمت زمین شیرجه می‌رود و برای چند ثانیه روی زمین نرم زیر پایش، می‌ماند.

«لعنتی‌ها!» صدای تی‌بون است. یک لعنتی خیلی محکم حاوی عصبیت زیاد، اما بدون هیچ رگه‌ای از ترس.

هیرو با احتیاط کمی از زمین فاصله می‌گیرد. چمباتمه می‌زند و به اطراف نگاه می‌کند. هیچ اثری از اسکویکی و دیگر انفورسرها نیست.

هیرو آرام و با احتیاط به سمت داربست کناری که به نظر می‌رسد صدا از آن سمت آمده، حرکت می‌کند.

یک انفورسر دیگر - راننده - در این ردیف است. البته چند متر جلوتر. پشتش به هیرو است و با شنیدن صدا، سرش را به عقب می‌چرخاند و او را نگاه می‌کند. سرش را که به جلو برمی‌گرداند یک نفر دیگر را هم در جلو می‌بیند - هیرو نمی‌تواند ببیند چه کسی چون انفورسر بین آن‌ها ایستاده.

انفورسر می‌گوید «اوه لعنتی این...»

و کمی به عقب می‌پرد. انگار که از چیزی ترسیده باشد و برای پشت بادگیرش اتفاقی می‌افتد.

هیرو می‌پرسد «کیست؟»

اما انفورسر جوابی نمی‌دهد. سعی می‌کند به عقب برگردد اما چیزی مانع می‌شود. چیزی دارد خوشه‌های اطرافش را می‌لرزاند.

انفورسر می‌لرزد و از پایی به پایی تلو تلو می‌خورد. «باید خودم را خلاص کنم». با هیچ کس خاصی حرف نمی‌زند. شروع به دویدن می‌کند و از هیرو دور می‌شود. نفر دیگری که در این ردیف از کشتزار بوده ناپدید شده. انفورسر به شکل عجیبی بدنش را صاف نگه داشته و می‌دود، بدون اینکه دستانش را از دو طرف بدنش جدا کند. بادگیر سبزرنگش، وضع طبیعی ندارد.

هیرو دنبالش می‌دود. انفورسر دارد خودش را به انتهای ردیف و جایی که چراغ‌های شهر قابل دیدن است می‌رساند.

انفورسر یکی دو ثانیه قبل از این که اینکه هیرو به او برسد به انتهای ردیف می‌رسد و در خیابانی که با نور آبی ساطع شده از یک تلویزیون تبلیغاتی بزرگ روش شده می‌ایستد. این پا و آن پا می‌کند و با قدم‌های لرزان و نامطمئن کمی به چپ و راست می‌رود. مدام «آه» می‌کشد و از صدایش مشخص است که نیاز دارد گلویش را صاف کند.

حالا که انفورسر در نور ایستاده، هیرو می‌بیند که یک ساقه بامبوی دو متری از جلو در شکمش فرو رفته و نیم متر آن از پشت بدن بیرون آمده است. نیمه پشتی از خون و احشاء به سیاهی می‌زند و در تضاد کامل با نیمه جلویی است که رنگ زرد و سبز شادابی دارد. انفورسر فقط قادر به دیدن نیمه جلویی است و دستانش محکم نی را گرفته‌اند و سعی می‌کنند به مغز بقبولانند که اطلاعاتی که از چشم می گیرد،  واقعیت دارد. نیمه پشتی نی به یک خودروی پارک شده برخورد می‌کند و پس از آغشته کردن بدنه تازه واکس خورده خودرو با خون، آژیر ماشین به هوا می‌رود. انفورسر صدای آژیر را که می‌شنود برمی‌گردد تا ببیند که چه اتفاقی افتاده است.

آخرین باری که هیرو او را می‌بیند، موقعی است که با سرعت در حال دویدن به سمت شهر چینی‌ها است و آواز آرامی که در تضاد با آژیر گوش خراش ماشین است می‌خواند. هیرو حس می‌کند سقف آسمان پاره شده و او به ناگهان وسط صحنه‌ عجیبی از زیست‌توده‌ای افتاده که اصلا نمی‌خواهد در آنجا باشد.

هیرو کاتانا را از غلاف بیرون می‌کشد و با فریاد می‌گوید «اسکویکی! او نیزه پرتاب می‌کند و در این کار هم حسابی مهارت دارد. راننده هدف قرار گرفته.»

اسکویکی با عربده جواب می‌دهد «فهمیدم.»

هیرو به نزدیکترین ردیف برمی‌گردد. صدایی از سمت راست می‌شنود و با استفاده از کاتانا راه خود را به آن باز می‌کند. اینجا جای خوبی برای بودن نیست اما هیرو آن را به ایستادن زیر نور آتشفشانی تلویزیون تبلیغاتی و در دیدرس همگان بودن، ترجیح می‌دهد.

پایین این ردیف، مردی ایستاده است. هیرو او را از شکل عجیب سری که هرچقدر پایین می‌رود کلفت‌تر می‌شود می‌شناسد. مرد یک نی بامبو که به تازگی از داربست جدا شده، در دست دارد.

هیرو فرصت ندارد که وضع ایستادن صحیح برای مبارزه را به خودش بگیرد، البته خیلی هم مهم نیست چون در حال حاضر هم بد نایستاده است. به هر حال هر وقت که کاتانا در دست می‌گیرد، پاهاش به شکل خودکار تنظیم می‌شوند، چون همیشه وقتی کاتانا در دست است، این خطر وجود دارد که در اثر یک حرکت اشتباه، کسی یا حتی خودش صدمه ببیند. کف پاها با هم موازی و رو به جلو، پای راست کمی جلوتر از پای چپ و دسته کاتانا پایین و نوک آن با زاویه رو به بالا، درست مانند امتداد فالوس. هیرو نوک شمشیر را کمی بالاتر می‌برد و به نوک نیزه ضربه می‌زند. نیزه مسیر خود را کج می‌کند و در یک مسیر انحرافی، از کنار سینه‌اش رد می‌شود. نوک نیزه که بدن هیرو را از دست داده، پس از مدتی بسیار کوتاه به داربست سمت راست برخورد می‌کند و در نتیجه این توقف ناگهانی، بخش انتهایی بامبو تاب برمی‌دارد و بخشی از رازک‌های داربست سمت چپ را از جا می‌کند. نیزه سنگین است و بسیار سریع حرکت می‌کرده. راون ناپدید شده است.

یادداشت ذهنی: چه راون می‌خواسته امشب با یک گروه از کریپ‌ها و انفورسرها درگیر شود و چه نمی‌خواسته، با خودش اسلحه گرم برنداشته بود.

از چند ردیف آن‌طرف صدای ممتد چند رگبار به گوش می‌رسد.

هیرو مدتی طولانی است که اینجا ایستاده و به اینکه چه اتفاقی افتاده فکر می‌کند اما حالا به سرعت با شمشیر راه خودش را به سمت ردیفی که صدای رگبار از آن باز می‌کند و حین پیش رفتن فریاد می‌کشد «به این طرف شلیک نکن تی بون، من دوست تو هستم، مرد!».

تی بون با لحن پر از شکایت فریاد می‌کشد «لعنتی به من یک نیزه پرت کرد، مرد!»

وقتی جلیقه ضد گلوله دارید، نیزه موضوع چندان جدی‌ای به حساب نمی‌آید.

هیرو می‌گوید «شاید بهتر باشد فراموشش کنی.» برای رسیدن به تی‌بون باید از ردیف‌های داربست زیادی رد شود، اما تا وقتی تی بون در حال غرولند کردن است، راه را گم نمی‌کند.

تی‌ بون می‌گوید «ما کریپ هستیم! ما چیزی را فراموش نمی کنیم!» و بعد اضافه می‌کند «این تو هستی؟»

هیرو بلند و سریع فریاد می‌کشد «نه! من هنوز نرسیده‌ام»

یک رگبار خیلی سریع که سریع‌تر از شروع شدن، قطع می‌شود. دیگر هیچ کس حرف نمی‌زند. هیرو یک ردیف دیگر را هم رد می‌کند و بدون اینکه بخواهد، پایش را روی دست تی‌بون می‌گذارد که از مچ قطع شده است. انگشت‌ها هنوز روی ماشه مک‌۱۰ قفل شده‌اند.

بقیه تی بون دو ردیف آنطرف‌تر است. هیرو می‌ایستد و سعی می‌کند از لابه‌لای ردیف‌ها، صحنه را ببیند.

راون یکی از درشت هیکل‌ترین آدم‌هایی است که هیرو خارج از یک برنامه ورزشی دیده. تی بون عقب عقب می‌رود و سعی می‌کند با دست دیگر از خود دفاع کند. راون با قدم‌های بلند و مطمئن به او نزدیک می‌شود و بعد از رسیدن به تی‌بون، حرکتی به دست راستش می‌دهد و آن را به سینه تی‌بون می‌کوبد. لازم نیست هیرو چاقو را ببیند تا مطمئن شود که آنجاست.

به نظر می‌رسد که تی‌بون از این نبرد جان سالم به در ببرد. آخرش این است که دستش را پیوند خواهند زد و باید مدتی را در مرکز توانبخشی بگذراند. این شکل چاقو زدن به سینه کسی که جلیقه ضد گلوله پوشیده، کسی را نمی‌کشد.

تی بون فریاد می‌کشد.

بدن تی بون با دست راون بالا و پایین می‌رود. چاقو از بافت ضد گلوله جلیقه رد شده و حالا راون دارد همان‌طور که لاگوس را نصف کرد، بدن تی‌بون را هم شکاف می‌دهد اما چاقویش - هر چیز لعنتی‌ای که هست - نمی‌تواند جلیقه ضد گلوله را هم مثل بدن انسان برش بدهد و پایین برود. ابزار لعنتی آنقدر تیز است که پاره کند و داخل شود - که خودش کاری غیر ممکن است - اما آنقدر تیز نیست که شکاف دهد و ببرد.

راون چاقو را بیرون می‌کشد و روی یک زانو به زمین می‌نشیند. بعد دست حاوی چاقو را بین پاهای تی بون تاب می‌دهد و بعد با یک جهش بلند شده، از جسد تی بون دور می‌شود.

هیرو می‌داند که تی بون دیگر یک جنازه بیشتر نیست و به همین خاطر ترجیح می‌دهد راون را تعقیب کند. هدف اصلی‌اش دستگیری او نیست، بلکه می‌خواهد بداند که این مرد کجا می‌رود.

چند ردیف را رد می‌کند و بعد راون را گم می‌کند. تصمیم بعدی‌اش این است که با تمام سرعتی که می‌تواند در جهت مخالف بدود.

ناگهان صدای استارت خوردن و بعد حرکت یک موتور را می‌شنود. هیرو به این امید که حداقل بتواند نگاهی بیاندازد، خودش را از نزدیکترین خروجی به خیابان می‌رساند.

موفق می‌شود. البته این نگاه چیزی واضح‌تر از تصویری که در خودروی پلیس دیده ندارد. راون هم، در حالی که به آرامی از زیر یک چراغ روشنایی می‌گذرد، نگاهی به هیرو می‌کند. هیرو فرصت دارد تا صورت راون را در نور ببیند. آسیایی است با سبیلی نازک که تا زیر چانه‌اش پایین آمده.

کریپ دیگری بدو بدو از مزرعه بیرون می‌آید. شاید فقط نیم ثانیه بعد از هیرو. یک لحظه توقف می‌کند تا متوجه موقعیت شود و بعد مثل یک بازیکن فوتبال آمریکایی، دنبال موتورسیکلت می‌دود. موتورسیکلت سرعتش را بیشتر نمی‌کند. پلیس گریه می‌کند و می‌دود. گریه‌ای مخصوص میدان جنگ.

حالا اسکویکی ظاهر می‌شود و به همان شکل، به تعقیب کریپ و موتورسیکلت می‌پردازد.

راون ظاهرا از تعقیب شدن توسط یک دونده بی‌خبر است اما بدون شک در آینه مرد را دیده. وقتی کریپ کاملا به موتور نزدیک می‌شود، دست راون یک لحظه از دسته موتور جدا می‌شود و حرکتی رو به عقب می‌کند. مشت محکم راون به وسط صورت کریپ برخورد کرده است. برخوردی مشابه برخورد گلوله توپ با دیوار آجری. سر کریپ به عقب برمی‌گردد. پاهایش از کف خیابان جدا می‌شود و بدنش بعد از طی کردن دو سه متر در هوا، به کف خیابان کوبیده می‌شود. دست‌ها از هم باز می‌شوند و در دو طرف بدن آرام می‌گیرند. این شبیه یک زمین خوردن برنامه‌ریزی شده است.

اسکویکی سرعتش را کم می‌کند و کنار بدن کریپ می‌نشیند. هدفش رسیدن به راون نیست.

هیرو به سلطان مواد مخدر، قاتل، رادیو اکتیو دار، بزرگ و نیزه‌پرانی نگاه می‌کند که با موتور به آرامی به شهر چینی‌ها داخل می‌شود. وقتی بحث تعقیب است، داخل شدن به شهر چینی‌ها فرقی با سفر به چین ندارد.

او به سمت کریپ می‌دود که به نظر می‌رسد روی زمین به صلیب کشیده شده باشد. نیمه پایینی صورت کریپ غیرقابل تشخیص است و چشم‌های بازش آرام به نظر می‌رسند. زیر لب می‌گوید «سرخپوست یا چنین چیزی است.»

ایده بدی نیست، ولی به نظر هیرو، راون آسیایی است.

اسکویکی با خشونت می‌گوید «فکر کردی چه غلطی داری می‌کنی لعنتی؟» بیش از حد عصبانی است و هیرو ترجیح می‌دهد تنهایش بگذارد.

کریپ با آرواره‌ای قفل شده زمزمه می‌کند «آن لعنتی آبروی ما را برد.»

«خب چرا فقط این را گزارش نکردی؟ دیوانه‌ای که با راون سر به سر می‌گذاری؟»

«او آبروی ما را برد. هیچ کس بعد از اینکار زنده نمی‌ماند.»

«خب راون که کرد و ماند.». اسکویکی کمی آرام‌تر شده است. روی پا بلند می‌شود و به هیرو نگاه می‌کند.

هیرو می‌گوید «تی بون و راننده تو که دیگر نمی‌توانند زنده باشند. این یکی هم بهتر است تکان نخورد چون ممکن است گردنش شکسته باشد.»

اسکویکی می‌گوید «شانس آورده که خودم گردنش را نشکسته‌ام.» آمبولانس خیلی زود رسیده و پزشکان قبل از اینکه کریپ با حرکت کردن به خودش صدمه بیشتری بزند، یک آتل بادی به دور گردنش می‌بندند. تا چند دقیقه دیگر او در راه بیمارستان خواهد بود.

هیرو به میان رازک‌ها برمی‌گردد و تی‌بون را پیدا می‌کند. به نظر می‌رسد که با تکیه بر داربست‌ها، چمباتمه زده است. احتمالا زخم گلو برای کشتنش کافی بوده اما این راون را راضی نمی‌کرده و برای همین سراغ میان ران‌هایش رفته و زخم بزرگ دیگری هم تا عمق استخوان ایجاد کرده است. این زخم مانند سوراخی در پایین بسته‌بندی شیر، باعث خروج تمام خون از بدن شده است.
# فصل بیست


انفورسرها، کل محله را به یک ایستگاه بزرگ پلیس تبدیل کرده‌اند و همه جا پر شده از خودرو و مامور و بشقاب‌های گیرنده و فرستنده ماهواره‌ای. کت شلوار آبی پوش‌ها، در تمام مزرعه رازک با شمارنده‌های گایگر، برای اندازه‌گیری میزان تشعشعات رادیواکتیو بالا و پایین می‌روند. اسکویکی در حال حرف زدن با گوشی قدم می‌زند و به آسمان نگاه می‌کند. مشغول صحبت با تمام آدم‌های مهمی است که اینجا نیستند. یک ماشین یدک‌کش نزدیک می‌شود که بی.ام.و. سیاه تی بون به پشتش بسته شده است.

«بیا رفیق». هیرو برمی‌گردد و نگاه می‌کند. وای.تی. از یک فروشگاه هونان که در آن‌طرف خیابان است، بیرون‌آمده. یک جعبه کوچک با یک جفت چوب غذاخوری به طرف هیرو دراز می‌کند و می‌گوید «مرغ تند با سس لوبیای سیاه. ام.اس.جی. نیست. بلدی با چوب غذا بخوری؟»

هیرو این توهین را ندیده می‌گیرد.

وای.تی. ادامه می‌دهد «من دوبل سفارش دادم. حدس می‌زنم شب طولانی‌ای در پیش باشه.»

«خبر داری چه اتفاقی افتاده؟»

«راستش نه. ولی مطمئنم که کسی صدمه دیده.»

«ولی تو شاهد عینی نبودی؟ بودی؟»

«نه. خیلی سریع بودن و ازشون عقب موندم.»

هیرو می‌گوید که این خوب است.

«چه اتفاقی افتاده؟»

هیرو فقط سرش را تکان می‌دهد. مرغ تند، زیر نور هم سیاه به نظر می‌رسد. تا به حال این‌قدر بی‌اشتها نبوده. «اگه می‌دونستم چه خبره، تو رو هم درگیر نمی‌کردم. من فکر کردم فقط یه زیرنظر گفتن ساده است.»

«چه شده؟»

«نمی‌خوام بهش فکر کنم. فقط از راون دوری کن. باشه؟»

وای.تی. جواب می‌دهد «حتما». این را با لحن وقتی می‌گوید که دروغ می‌گوید و می‌خواهد طرف مقابل هم حتما متوجه دروغ بودن حرفش بشود.

اسکویکی در پشتی بی.ام.و. سیاه را باز می‌کند و صندلی را نگاه می‌کند. هیرو هم به او می‌پیوندد تا نگاه دقیقی بیاندازد. داخل ماشین نوعی دود کم رنگ وجود دارد و بوی پلاستیک سوخته هم به مشام می‌رسد.

چمدان کوچک آلومینیومی که راون مدت کوتاهی قبل به تی بون داده بود هنوز در وسط صندلی به چشم می‌خورد و از ظاهرش برمی‌آید که یک‌بار در وسط آتش انداخته شده باشد. بدنه دوده زده است و روی قفل را لکه‌های دود سیاه پوشانده است. دسته هم تقریبا ذوب شده است. جای جای چرم صندلی‌ پشتی بی.ام.و. علایم سوختگی دارد و به راحتی می‌شود حدس زد که سر تی بون کلاه رفته است.

اسکویکی یک جفت دستکش لاتکس به دست می‌کند و چمدان را از ماشین بیرون می‌آورد. آن را روی کاپوت ماشین می‌گذارد و بست‌های درش را باز می‌کند.

درون چمدان هر چیزی که هست، پیچیده و کاملا خوب طراحی شده است. نیمه بالایی چمدان، چندین ردیف از لوله‌هایی با درپوش قرمز دارد که هیرو قبلا مشابهشان را در نگهدارکالا دیده. شاید پنج ردیف هست و در هر کدام هم حدود بیست لوله است.

نیمه پایینی چمدان هم حاوی یک نوع ترمینال کامپیوتری است، شبیه ترمینال‌های قدیمی. اکثرش را صفحه کلید پوشانده و یک نمایشگر کوچک کریستال مایع که احتمالا بیشتر از پنج خط متن را نمی‌تواند نشان بدهد تنها خروجی آن است. چیزی شبیه به قلم با کابلی که اگر کامل کشیده شود بیشتر از یک متر نیست، با چمدان متصل شده است. از ظاهرش شاید بشود حدس زد که یک قلم نوری یا بارکدخوان باشد. بین صفحه کلید و نمایشگر هم یک لنز گذاشته شده. زاویه‌اش طوری است که فرد پشت کیبرد را خواهد دید. بخش‌های دیگری هم در این کامپیوتر هست که کاربردشان چندان مشخص نیست. یک شکاف که ممکن است مربوط به خواندن کارت اعتباری یا کارت شناسایی باشد و یک سوکت سیلندری که کم و بیش به اندازه لوله‌های بالای چمدان است.

این برداشتی است که هیرو از چمدان وقتی که کاملا سالم بوده دارد. حالا چیزها در هم ذوب شده‌اند و از رد دود می‌شود حدس زد که آتش از داخل چمدان شروع شده و از لای دو نیمه بالایی و پایینی به بیرون سرایت کرده است.

اسکویکی یکی از شیشه‌ها را از محفظه بیرون می‌آورد و آن را جلوی نوری که از شهر چینی‌ها به اینجا می‌رسد، می‌گیرد. در ابتدا شیشه شفاف بوده ولی اما حرارت و دود آن را کمی تیره کرده‌اند. از فاصله یکی دو متری، مثل یک شیشه آمپول معمولی به نظر می‌رسد ولی بعد از نزدیک‌تر شدن، هیرو می‌بیند که داخل شیشه به حداقل شش محفظه جدا تقسیم شده است که با لوله‌های بسیار نازک به هم متصلند. بالای این کپسول با یک درپوش پلاستیکی قرمز پوشیده شده که یک پنجره مثلثی کوچک در وسط آن دیده می‌شود. اسکویکی که لوله را می‌چرخاند، هیرو درخشش قرمز یک ال.ای.دی. خاموش را در درون شیشه، تشخیص می‌دهد. درست مثل اینکه به نمایشگر یک ماشین حساب خاموش نگاه کنید. پایین این درپوش، یک سوراخ بسیار ریز قرار دارد. یک روزنه که در سطح بزرگتر است و هر چقدر به داخل نزدیک می‌شویم، ریزتر و ریزتر می‌شود. مانند دهانه یک ترومپت.

تمام محفظه‌های درون آمپول، کم و بیش با مایع پر شده‌اند. بعضی‌ها شفاف هستند و بعضی‌ها قهوه‌ای سوخته. حدس اول هیرو این است که قهوه‌ای‌ها منشاء ارگانیک دارند ولی شفاف‌ها می‌توانند هر چیزی باشند.

اسکویکی زیر لب می‌گوید «احمق از ماشین پیاده شد و رفت یک قهوه بخورد.»

«کی؟»

«تی بون. ببین تی بون صاحب رسمی این چیز بود... این چمدان. و همینکه بیشتر از سه متر از آن فاصله گرفت،‌ چمدان خودش را از بین برد.»

«چرا؟»

اسکویکی طوری به هیرو نگاه می‌کند گه انگار احمق است. «خب من که برای اطلاعات مرکزی و اینها کار نمی‌کنم. ولی به هرحال می‌دانم که هر کس این ماده مخدر را می‌سازد - خودشان بهش می‌گویند شمارش معکوس یا درپوش قرمزی یا اسنو کرش - در مورد اسرار شغلی بسیار حساس است. به همین خاطر هر کس که جعبه را می‌خرد اگر آن را گم کند یا ترکش کند یا حتی سعی کند مالکیتش را به کس دیگری بدهد، جبعبه دود می‌شود.»

«فکر می‌کنی کریپ‌ها سراغ راون بروند؟»

«در شهر چینی‌ها که نه.» و انگار دوباره ماجرا یادش افتاده باشد می‌گوید «این مرد احمق را درک نمی‌کنم. خودم می‌توانستم بکشمش»

«راون را؟»

«نه. آن کریپ احمق را که راون را دنبال کرد. شانس آورد که اول راون ترتیبش را داد نه من.»

«تو کریپ را دنبال می‌کردی؟»

«معلوم است. نکند فکر کردی راون را تعقیب می‌کردم؟»

«خب فکر کردم.. شاید.. به هرحال جنایتکار اوست.»

«صد در صد. من اگر یک پلیس بودم و وظیفه‌ام دستگیری آدم‌های بد بود حتما راون را تعقیب می‌کردم. اما من انفورسرم و وظیفه من این است که نظم را برقرار کنم و به همین خاطر مثل هر انفورسری در این شهر هر کاری که بتوانم می‌کنم تا از راون محافظت کنم. تو هم اگر فکر می‌کنی که قرار است راون را تعقیب کنی و انتقام همکارت که شقه شده را از او بگیری، بهتر است در فکرت تجدید نظر کنی.»

«شقه شده؟ کدام همکار؟» وای.تی. است که می‌پرسد. او چیزی از جریان لاگوس نمی‌داند.

هیرو که از این حرف‌ها رنجیده می‌پرسد «پس به همین خاطر است که همه به من می‌گویند با راون کاری نداشته باشم؟ آن‌ها نگران بودند که نکند من به راون حمله کنم؟»

اسکویکی نگاهی به شمشیر می‌اندازد و می‌گوید: «به هرحال وسیله حمله را که داشتی.»

«اما چرا کسی باید از راون حمایت کند؟»

اسکویکی می‌خندد. طوری که انگار تازه جرات پیدا کرده با موضوعات اطراف شوخی کند. جوابش سریع است «او پادشاه اینجا است.»

«خب علیه پادشاه اعلام جنگ کنید.»

«اما اعلام جنگ علیه یک قدرت هسته‌ای ایده جذابی نیست.»

«هان؟»

اسکویکی می‌گوید «یا مسیح!» و بعد از تکان دادن سر ادامه می‌دهد «اگر می‌دانستم که اینقدر کم در مورد جریان می‌دانی، هیچ وقت نمی‌گذاشتم سوار ماشین بشوی. من فکر کردم تو یک آدم واقعا اهل عملیات خیس سی.آی.سی. هستی. یعنی داری می‌گویی که واقعا جریان راون را نمی‌دانی؟»

«بله. دقیقا همین را می‌گویم.»

«باشد. بهت می‌گویم تا دفعه بعد که راون را دیدی دردسر درست نکنی. راون یک اژدر جنگی دارد که از خرابه‌های هسته‌ای شوروی سابق قاچاق کرده است. این اژدر طراحی شده بود تا یک ارتش کامل را در یک حرکت نابود کند. یک اژدر اتمی. آن کناربند مسخره موتورسیکلت راون را دیده‌ای؟ آن در واقع همین بمب هیدروژنی است. مسلح و‌ آماده. ضامن در استخوان سرش جاگذاری شده و تا وقتی امواج مغزی را دریاف نمی‌کند، غیرفعال است. اگر راون بمیرد بمب هم منفجر می‌شود. به همین خاطر است که هربار راون به شهر می‌آید، ما با علاقه به او خوشامد می‌گوییم و بعد تمام تلاشمان را می‌کنیم تا شاد و خرم شهر را ترک کند.»

هیرو با دهان باز به اسکویکی خیره شده است. وای.تی. است که باید به جای او حرف بزند و بگوید «باشه... من از طرف خودم و شریکم تعهد می‌دم که ازش دور باشیم.»
# فصل بیست و یک


وای.تی. به این نتجه رسیده که کل امروز را باید پشگل کنار جاده باشد. به آرامی در حال بالا رفتن از مسیر خیابان هاربور است و منتظر است خودرویی به سمت کامپتون بپچید تا خودش را به آن بچسباند، اما رفت و آمد در آن مسیر آنقدر کم است در سوراخ‌های آسفالت خیابانش، علف‌های یک متری رشد کرده‌اند. چیزی که در آن شکی ندارد این است که مسیر کامپتون را با نیروی خودش طی نخواهد کرد. هرگز. باید هر طور شده خودش را به یک چیز بزرگ و سریع بچسباند. کلک قدیمی سفارش یک پیتزا برای مقصد و بعد چسبیدن به خودروی تحویل پیتزا هم کار نمی‌کند چون هیچ پیتزا فروشی‌ای در این منطقه تحویل در محل ندارد. باید همین‌جا در جاده بالا و پایین برود و منتظر بماند. شاید هم کل روز را پشگل کنار جاده باشد.

از اول هم نمی‌خواست این تحویل را قبول کند اما شعبه آنقدر قیمت خوبی پیشنهاد کرد که رد کردنش احمقانه بود. این پاکت احتمالا باید حاوی قوی‌ترین ماده مخدری باشد که جدیدا کسی ساخته است است.

اتفاق بعدی، از ماده مخدر جدید هم تکان دهنده‌تر است. درست وقتی چسبیده به یک ماشین قدیمی و کند، نزدیک خروجی اصلی کانتون می‌شود، یک خودروی اولدزمبیل ضد گلوله سیاه، در حالی که چراغ راهنمای سمت راست را روشن کرده به سرعت از کنارش عبور می‌کند. می‌خواهد به خروجی بپیچد. برای واقعی بودن بیش از حد خوب است. وای.تی. نیزه‌اش را به سمت اولدزمبیل پرتاب می‌کند.

حینی که سراشیبی خروجی را پشت این سدان زیبا پایین می‌رود، در آینه پشت داخل ماشین، نگاهی به چهره راننده می‌اندازد. راننده خود رییس شعبه است که این پول احمقانه را به او داده تا این بسته را به مقصد برساند.

حالا بیشتر از اینی که از کامپتون بترسد، از این مرد هراس دارد.

احتمالا یک روانی است. احتمالا عاشق او است و همه این جریان برنامه‌ریزی‌های یک روانی عاشق است.

اما حالا دیگر دیر شده. وای.تی. پشت خودرو می‌ماند تا حداقل در این منطقه به گند کشیده شده، به چیزی آویزان باشد.

آن‌ها در خیابانی هستند که ساختمان مافیا در آن واقع شده است. مرد پدال گاز را تا ته فشار می‌دهد و با همه سرعت ممکن به سمت ساختمان می‌راند. دیوانه است. نزدیک شدن با این سرعت به ساختمان مافیا به معنی مرگ است. در آخرین لحظات، راننده ناگهان سرعت را کم می‌کند، فرمان را می‌چرخاند و ترمز دستی را می‌کشد. ماشین می‌چرخد و در کنار خیابان متوقف می‌شود. این بزرگ‌ترین کمک به وای.تی. است که از با این شتاب غیرمترقبه و بعد از جدا کردن خودش از ماشین، مطمئن و بدون دردسر به سمت ساختمان برود. نگهبان‌ها اسلحه‌هایشان را رو به آسمان می‌گیرند و با سرهای پایین، وقتی دختر در حال عبور از کنارشان است، به باسن‌اش نگاه می‌کنند.

شعبه نوا سیسیلیای کامپتون جای وحشتناکی است. تقریبا تمام آن در اختیار جوانان مافیا است. این بچه‌ها حتی از آن‌ قدیمی‌هایی که از صحراهای مورمون‌ها (پانویس: گروه مذهبی و فرهنگی مرتبط با شاخهٔ اصلی جنبش قدیسان آخرالزمان مسیحیت احیاگر هستند که با جوزف اسمیت در بالاایالت نیو یورک در دههٔ ۱۸۲۰ شروع شد. مورمون‌ها آیین خود را «جنبشی احیاگر» می‌دانند و بر این باورند که تعالیم، آداب و رسوم و سازمان کلیسا که بر اثر نافرمانی بشر در قرون اولیه میلادی به ورطهٔ نابودی سپرده شده بود، از طریق وحی الهی به جوزف اسمیت احیا شده است) آمده بودند هم حوصله‌سربرتر هستند. این پسرها کت و شلوارهای سیاه کسل‌کننده پوشیده‌اند در حالی که دخترها با یک لایه از زنانگی بی‌معنی، پوشانده شده‌اند. دخترها حتی نمی‌توانند در جوانان مافیا عضو شوند و در صورت علاقمندی، باید به سراغ شاخه کمکی زنان بروند و در بشقاب‌های نقرهای، ماکارونی سرو کند. حتی واژه «دختر» برای این ارگانیسم‌ها زیادی در رده تکامل بالا است. آن‌ها حتی فنچ هم نیستند.

سرعتش خیلی زیاد است و در نتیجه برای توقف لگدی به کنار اسکیت‌بورد می‌زند و ترمزها را باز می‌کند و روی زانوهایش به سمت زمین خم می‌شود. گرد و خاکی که بلند می‌کند توجه چند نفر از اعضای جوانان مافیا را جلب می‌کند. آن‌‌ها بیرون یک ساختمان ایستاده‌اند و سعی می‌کنند حین حرف زدن با یکدیگر، شبیه بزرگ‌ها به نظر برسند. وای.تی. که دیگر سرعتش کاملا کم شده نزدیک آن‌ها است و گرد خاکش روی لباس ساتن سفید یک شبه-دختر شاخه کمکی زنان می‌نشیند. ظاهرا تعادلش را روی اسکیت بورد از دست می‌دهد و در نهایت با فشار پاشنه پا روی یک لبه اسکیت‌بورد، پای دیگرش را به زمین می‌رساند. اسکیت بورد از فشار به هوا پرت شده و حین چرخش سریع به دور محور طولی‌، یک متر و نیم به هوا بلند می‌شود و درست زیر بغل وای.تی. آرام می‌گیرد. چرخ‌های هوشمند اسکیت‌بورد جمع شده‌اند و به زحمت در محفظه زیری دیده می شوند. به عنوان آخرین حرکت نمایشی، نیزه مغناطیسی‌اش را به زیر اسکیت‌بورد می‌زند و بعد از تبدیل کل تجهیزات به یک بسته کوچک در زیر بغلش می‌گوید:

«وای.تی. جوان. سریع و زن. انزو کدام گوری است؟»

پسرها سعی می‌کنند برای وا.تی. «بالغ» باشند. نرهای این سنی، همیشه مشغول ور رفتن با لباس زیرهایشان و نوشیدن تا جایی هستند که بیهوش شوند. اما وقتی یک دختر مثل وای.تی. آن دور و بر باشند، خودشان را می‌کشند که بگویند «بالغ» شده‌اند. خنده‌دار است. یکی از آن‌ها کمی جلو می‌آید و بعد از قرار گرفتن بین شبه-دختر و وای.تی. می‌گوید «به نوا سیسیلیا خوش آمده‌اید. چطور می‌توانم به شما کمک کنم؟»

وای.تی. از ته قلب آه می‌کشد. او فقط و فقط آدم کارهای مستقل است و حالا این آدم‌ها می‌خواهند به او کمک کنند.

«می‌دانی؟ یک تحویل دارم برای یارویی به اسم انزو. هر چه زودتر هم می‌خواهم از این محله خارج شوم.»

جواما می‌گوید «حالا دیگر اینجا محله خوبی است. می‌توانی کمی بیشتر اینجا بمانی و احتمالا طرز رفتار صحیح را هم یاد خواهی گرفت.»

«به نظرم تو هم بهتر است یک‌بار در یک ساعت شلوغ در خیابان ونتورا سواری کنی تا محدودیت‌ها را یاد بگیری.»

جواما طوری می‌خندد که یعنی هرطور میل‌ات است و بعد به سمت در اشاره می‌کند «مردی که می‌خواهی ببینی آنجاست. البته مطمئن نیستم او بخواهد تو را ببیند.»

وای.تی. جواب می‌دهد که «خود لعنتی‌اش دنبال من فرستاده.»

پسر می‌گوید «او کل کشور را سفر کرده تا پیش ما بیاید و حالا هم از اینکه اینجاست حسابی خوشحال است.»

و بقیه جواماها با تاکید و احساس حمایت سر تکان می‌دهند و زیر لب چیزهایی می‌گویند.

وای.تی. با پوزخند می‌گوید « پس چرا همه بیرون ایستاده‌اید؟» و داخل شعبه می‌شود. داخل شعبه همه چیز آرام و جذاب است. عمو انزو آنجا نشسته است. درست شبیه عکس‌هایش اما بزرگتر از چیزی که وای.تی. تصور می‌کرده. پشت یک میز نشسته و دارد با یک مرد دیگر که لباس مجلس عزا پوشیده، ورق بازی می‌کند. یک سیگار برگ در دهان و یک اسپرسو روی میز دارد، ظاهرا در زندگی به اندازه کافی محرک ندارد.

اینجا یک سیستم پشتیبانی کامل از عمو انزو برقرار شده است. یک ماشین مسافرتی ساخت اسپرسو روی یک میز دیگر به چشم می‌خورد و در کنارش یک کابینت کوچک شیشه‌ای پر از قهوه ایتالیایی و یک جعبه سیگار هاوانا. یک گارگویل هم در گوشه اتاق که به یک لپ‌تاپ بزرگ‌تر از معمول وصل است دارد برای خودش زیر لب غرغر می‌کند.

وای.تی. حین نزدیک شدن به عمو انزو، دستش را شل می‌کند تا تخته جمع شده، از زیر بغل به روی یک میز خالی سر بخورد و بعد از جیب نصب شده روی شانه، بسته تحویلی را بیرون می‌کشد.

عمو انزو به بسته اشاره می‌کند و می‌گوید «گینو. لطفا». گینو جلو می‌آید و بسته را از دختر می‌گیرد.

وای.تی. می‌گوید «باید امضایش کنی.» به دلیلی که خودش هم نمی‌داند، از گفتن «رفیق» یا «پسر» در انتهای جمله خودداری می‌کند.

فقط چند لحظه حواسش به جینو پرت شده که عمو انزو به او نزدیک می‌شود، دست راستش را با دست چپش می‌گیرد. دستکش پیام‌رسانی‌اش در قسمت بالایی دست محوطه بازی دارد که درست به اندازه لب‌های عمو انزو است. او بوسه‌ای بر دست وای.تی. می‌زند. گرم است و مرطوب. نه وحشی است و نه خیس و نه حتی خشک. در این بوسه اعتماد به نفس هست.  خدایا چه مهارتی دارد. لب‌هایش دوست داشتنی است. یک جور لب جذاب مردانه و کاملا متفاوت با لب‌های ژله‌ای و پف کرده پانزده ساله‌ها. عمو انزو بوی ضعیف تنباکو می‌دهد و برای استنشاق کامل این بو باید به او نزدیک‌تر شد. حالا فاصله‌اش بیشتر شده و در وضعیتی احترام آمیز، مسلط به وای.تی. ایستاده است.

جذاب است.

می‌گوید «نمی‌توانم به تو بگویم که چقدر به دیدنت علاقمند بودم.»

دختر جواب می‌دهد «سلام». صدایش از چیزی که می‌خواهد خوشحال‌تر است و به همین اضافه می‌کند «به هرحال توی اون بسته لعنتی چیه که اینقدر مهمه؟»

عمو انزو می‌گوید «مطلقا هیچ چیز.» لبخندش احساس خودبزرگ‌بینی ندارد. بیشتر خجالت‌زده است از اینکه این راه را برای دیدن وای.تی. انتخاب کرده. اضافه می‌کند که «برای اینکه مردی مثل من بتواند دختر جوانی مثل تو را ببیند و این امر باعث توجه بیخودی رسانه‌ها نشود، راه‌های زیادی وجود ندارد. این احمقانه است اما به هرحال ما به این چیزها اهمیت می‌دهیم.»

«خب چرا می‌خواستی من را ببینی؟ پیامی داری که باید ببرم؟»

تمام مردمان درون اتاق می‌خندند.

صدای خنده به یاد وای.تی. می اندازد که در جلوی جمع مشغول صحبت است. چشمانش برای چند لحظه از عمو انزو، منحرف می‌شود.

عمو انزو متوجه این نکته می‌شود. لبخندش کمی بسته‌تر می‌شود و برای یک لحظه ابروهایش به هم نزدیک‌تر می‌شوند. در همان لحظه، تمام مردان درون اتاق می‌ایستند و به طرف در خروجی راه می‌افتند. او می‌گوید:

«شاید باور نکنی اما شخصا می‌خواستم از رساندن آن پیتزا در چند هفته قبل تشکر کنم.»

وای.تی. می‌گوید «اوه چرا نباید باور کنم؟» و خودش تعجب می‌کند که حرف‌های قشنگ از دهنش خارج شده است.

عموم انزو هم تعجب کرده «مطمئن هستم که همه می‌توانند دلایلی پیدا کنند که حرفی را باور نکنند.»

دختر می‌گوید «خب حالا با این جوانان مافیا به تو خوش می‌گذرد؟»

عمو انزو نگاهی به وای.تی. می‌اندازد که معنایش «مواظب حرف زدنت باش» است. دختر یک ثانیه بعد از ترس، می‌خندد چون می‌فهمد که سر کار بوده است. لبخند ضعیف عمو انزو است که به وای.تی. راهنمایی می‌کند که بهتر است به جای ترس، بخندد.

وای.تی. نمی‌تواند به یاد بیاورد که‌آخرین باری که تا این حد درگیر یک مکالمه شده، چه زمانی بوده. واقعا چرا همه آدم‌ها نمی‌توانند شبیه عمو انزو باشند؟

عمو انزو می‌گوید «بگذار ببینم...» و با نگاه به سقف، حافظه‌اش را زیر و رو می‌کند «من چند چیز درباره تو می‌دانم. اینکه پانزده ساله هستی و با مادرت در باربکلاو زندگی می‌کنی.»

وای.تی. با شیطنت می‌گوید «من هم چیزهایی درباره تو می‌دانم.»

عمو انزو می‌خندد و می‌گوید «ولی احتمالا نه آنقدر که من می‌دانم... مثلا می‌دانی مادرت درباره شغل تو چه فکری می‌کند؟»

خوشحال است که عمو انزو از عبارت «شغل» استفاده کرده است. جواب می‌دهد «در واقع از آن خبر ندارد - یا ترجیح می‌دهد خبر نداشته باشد.»

عمو انزو می‌گوید «احتمالا اشتباه می‌کنی.» اما این را با لحنی مشوق و دوستانه می‌گوید، بدون اینکه سعی کند در ذوق دختر بزند یا اشتباهش را به رخ بکشد. «احتمالا اگر بدانی که چقدر از جریان خبردارد، شوکه می‌شوی. این تجربه من است. حالا می‌دانی که مادرت برای گذران زندگی چکار می‌کند؟»

«برای پلیس‌ها کار می‌کنه.»

«و دخترش هم برای نوا سیسیلیا، پیتزا تحویل می‌دهد.» این به نظر عمو انزو خیلی هیجان انگیز است. اضافه می‌کند که «مادرت برای پلیس‌ها چکاری می‌کند؟»

«یک جور کاری که نمی‌تواند به من بگوید چون من دهن لق‌ام. اما این را می‌دانم که همیشه باید کلی آزمایش پلی‌گراف بدهد.»

ظاهرا که عمو انزو این را خیلی خوب می‌فهمد. می‌گوید «بله. خیلی از مشاغل پلیس‌ها این‌طور هستند.»

یک سکوت کاملا بجا ایجاد می‌شود. وای.تی. حس می‌کند مجبور است آن را بشکند پس می‌گوید «این یه جورایی منو می‌ترسونه.»

«این که برای پلیس‌ها کار می‌کند؟»

«پلی‌گراف. آن‌ها یک چیزی دور بازویش می‌گذارند که فشار خون را اندازه بگیرند.»

عمو انزو خیلی خشک می‌گوید «فشارسنج.»

«این چیز باعث کبودی دستش می‌شود و این است که من را ناراحت می‌کند.»

«باید هم ناراحتت کند.»

«و خانه شنود دارد. پس وقتی من خانه هستم - مهم نیست چکار کنم یا چه بگویم - احتمالا یک نفر دارد می‌شنود و نگاه می‌کند.»

عمو انزو می‌گوید «این را هستم.»‌ و هر دو می‌خندند.

او بحث را عوض می‌کند و می‌گوید «می‌خواهم سوالی از تو بپرسم که همیشه دوست داشتم از یک پیام رسان بپرسم. من همیشه شما را از پنجره لیموزینم نگاه می‌کنم. در واقع هر وقت یکی از شما نیزه‌اش را به ماشین من پرت می‌کند، به پیتر - راننده‌ام - می‌گویم که طرف را اذیت نکند. سوالم این است که شما که از سر تا پا با پدهای حفاظتی پوشیده شده‌اید، چرا هیچ وقت کلاه ایمنی ندارید؟»

«خود لباس یک کیسه هوای حفاظتی دارد که اگر از اسکیت‌بورد بیافتید فعال می‌شود و در نتیجه می‌شود روی سر یا پهلو یا هر جای دیگر فرود آمد و صدمه‌ای ندید. کلاه ایمنی چیز عجیبی است و با اینکه می‌گویند روی شنوایی تاثیر منفی ندارد، اما دارد.»

«یعنی شنیدن در کار شما اینقدر مهم است؟»

«آره. صد در صد مهم.»

عمو انزو سر تکان می‌دهد و می‌گوید «همین انتظار را داشتم. من و بچه‌های گردان در ویتنام هم دقیقا همین حس را داشتیم.»

«شنیده‌ بودم که به ویتنام رفته‌ای اما ...». دختر با حس کردن خطر، متوقف می‌شود.

«فکر می‌کنی که واقعیت ندارد و تبلیغات است. نه من واقعا آنجا بودم. می‌توانستم نروم اما داوطلب شدم و رفتم.»

«تو داوطلب شدی که به ویتنام بروی؟»

عمو انزو می‌خندد «بله، داوطلب شدم. من تنها پسر خانواده هستم که اینکار را کرده.»

«چرا؟»

«فکر می‌کردم از بروکلین امن‌تر باشد.»

این بار نوبت وای.تی. است که بخندد.

«جوک بدی بود. من داوطلب شدم چون پدرم نمی‌خواست داوطلب شوم و من می‌خواستم ناراحتش کنم.»

«واقعا؟»

«کاملا. من سال‌ها و سال‌ها دنبال راه‌های مختلف می‌گشتم تا او را ناراحت کنم. با دخترهای سیاه قرار می‌گذاشتم. موهایم را بلند می‌کردم. ماری‌جوانا می‌کشیدم و کلی کار دیگر اما شاهکارم که بزرگترین موفقیت‌ام را باعث شد - حتی بالاتر از سوراخ کردن گوشم - داوطلب شدن برای خدمت در ویتنام بود، باید این وسط دست بالا را می‌گرفتم.»

چشم های وای.تی. به سراغ لاله‌های گوش عمو انزو می‌روند و برمی‌گردند. در گوش چپ به سختی یک نگین الماس کوچک قابل تشخیص است.

«منظورت از دست بالا گرفتن چیه؟»

«همه می‌دانستند که من کی هستم. خبرها زود پخش شد. اگر برای ارتش معمولی داوطلب می‌شدم، بدون شک من را در کشور نگه می‌داشتند و یک کار دفتری امن و راحت به من محول می‌کردند. برای جلوگیری از این جریان، من داوطلب نیروهای ویژه شدم و هر کاری که می‌شد کردم تا به خط مقدم فرستاده شوم.» می‌خندد و اضافه می‌کند « و کار کرد. بگذریم. دارم مثل یک پیرمرد پر حرفی می‌کنم. می‌خواستم یک چیزی درباره کلاه ایمنی گفته باشم.»

«اوه آره.»

«کار ما این بود که در جنگل راه برویم و برای آقایانی که اسلحه‌های بزرگ‌تر از جثه‌شان حمل می‌کردند دردسر درست کنیم. آدم‌های مخفی. ما کاملا به گوش‌ها وابسته بودیم - درست مثل شما. و جالب است بدانی که ما هم هیچ وقت کلاه خود سر نمی‌کردیم.»

«به همان دلیل؟»

«دقیقا. حتی با اینکه گوش‌ها را نمی‌پوشاند قسم می‌خورم که با شنوایی یک کاری می‌کرد.  هنوز هم معتقدم که جانم را مدیون نپوشیدن کلاه هستم.»

«این واقعا جالب است. واقعا جذاب است.»

«آدم گاهی فکر می‌کند که تا الان دیگر یک فکری به حال این جریان کرده‌اند.»

«آره. اما فکر کنم یک چیزهایی هیچ وقت تغییر نکند.»

عمو انزو سرش را عقب می‌اندازد و از ته شکم می‌خندد. وای.تی. معمولا از این حرکت متنفر است اما این‌بار به وضوح می‌بیند که عمو انزو خوشحال است و هیچ حس تحقیری با این شکل از خنده منتقل نمی‌کند.

وای.تی. می‌خواهد بپرسد که چگونه از یک شورشی علیه خانواده به جایی رسیده که حالا مسوول اداره خانواده شده است. اینکار را نمی‌کند. اما عمو انزو خودش حس می‌کند که طبیعتا بحث بعدی این مکالمه باید در این مورد باشد.

«گاهی به این فکر می‌کنم که بعد از من چه کسی خانواده را اداره خواهد کرد. البته ما کلی آدم عالی در نسل جدید داریم اما به هرحال ... خب نمی‌دانم. شاید همه آدم‌های پیر فکر می‌کنند که دنیا در حال به آخر رسیدن است.»

وای.تی. می‌گوید «شما که چند میلیون از این جوانان مافیا دارید.»

«بخت اینها این است که کت و شلوار بلیزر بپوشند و در حومه شهر با کاغذها ور بروند. تو جوانی و گستاخ و در نتیجه برای این آدم‌ها ارزشی قایل نیستی. من هم ارزشی برایشان قایل نیستم چون من پیرم و پرتجربه.»

شنیدن این حرف از دهن عمو انزو، تا حدی شوک آور است اما وای.تی. شوکه نشده. این حرف برایش درست مثل این است که یک حرف منطقی را از دهن رفیق منطقی‌اش به اسم عمو انزو شنیده باشد.

«هیچ کدام از این‌ها فقط برای عصبانی کردن یک پیرمرد، داوطلب نخواهد شد که در جنگل پایش را از دست بدهد. اینها رشته‌ای از تار و پودشان کم است. به اینها امیدی نیست دختر.»

«این ناراحت کننده است.». گفتن این جمله به وای.تی. احساس بهتری می‌دهد تا تحقیر دوباره این پسرهای جوان.

«خب». این از آن نوع «خب»‌هایی است که معمولا برای شروع قسمت آخر یک مکالمه می‌گویند. عمو انزو ادامه می‌دهد «من می‌خواستم برات گل رز بفرستم اما حدس می‌زنم که چندان علاقه‌ای به این‌کار نداشته باشی. داری؟»

«اوه خب فرق زیادی ندارد.». صدای وای.تی. به نظر خودش که ضعیف است.

«از آنجایی که حالا رفیق هم هستیم، برایت یک چیز بهتر دارم». مرد کراواتش را شل می‌کند و با بازکردن دگمه بالایی پیراهن دستش را به درون یقه فرو می‌کند. از گردنش یک زنجیر کاملا ارزان استیل که دو پلاک نقره‌ای از آن آویزان است بیرون می‌اورد و می‌گوید «اینها پلاک قدیمی سگ‌هایم هستند. بدون هیچ دلیل خاصی چند سالی است که در گردنم هستند. خوشحال می‌شوم اگر از این به بعد در گردن تو باشند.»

دختر که سعی می‌کند زانوهایش را محکم نگه دارد، پلاک‌های سگ را به گردن می‌اندازد و بعد به آن‌ها نگاه می‌کند که روی لباس سراسری‌اش با صدای جرینگ خفیفی از حرکت باز می‌ایستند.

عمو انزو می‌گوید «بهتر است آن را توی لباس بگذاری.»

وای.تی. پلاک‌ها را از یقه لباس به محفظه مخفی بین سینه‌هایش می‌اندازد. آن‌ها هنوز از بدن عمو انزو گرم هستند.

«ممنون.»

«این دلیل خاصی ندارد اما به هرحال اگر یک روزی به مشکل برخوردی و این پلاک‌های سگ را به کسی که برایت مشکل درست کرده نشان دادی، احتمالا وضعیت خیلی سریع تغییر می‌کند.»

«ممنون عمو انزو.»

«مواظب خودت باش. با مادرت هم مهربان باش. او خیلی دوستت دارد.»
# فصل بیست و دو


وای.تی. که پایش را از نوا سیسیلیا بیرون می‌گذارد، یک مرد منتظر اوست. مرد لبخند می‌زند و تعظیم کوچکی می‌کند تا توجه دختر را به خودش جلب کند. خنده‌دار است ولی به هرحال بعد از ملاقات عمو انزو، وای.تی. نسبت به بقیه احساس جدی‌تر دارد. نه به مرد لبخند می‌زند و نه چیز دیگری. فقط در مسیری متفاوت به راه می‌افتد و می‌رود.

مرد می‌گوید «وای.تی. صبر کن. برایت یک کار دارم.»

وای.تی. جواب می‌دهد «من سرم شلوغه. تحویل‌های دیگه‌ای دارم که باید برسونمشون.»

«مثل چی دروغ می‌گویی. آن گارگویل آن گوشه را می‌بینی؟ او همین الان هم به کامپیوتر رادی.کی.اس. وصل است و در نتیجه هر دو می‌دانیم که هیچ تحویلی نداری.»

وای.تی. با یک تغییر موضع می‌گوید «ولی ما از مشتری‌ها کار قبول نمی‌کنیم. ما یک سیستم مرکزی داریم و باید به شماره ۸۰۰ - ۱ زنگ بزنی.»

مرد کمی تند جواب می‌دهد «وای! تو فکر می‌کنی من چه جور خری هستم؟»

وای.تی. بالاخره می‌ایستد. برمی‌گردد و مرد را می‌بیند. قد بلند است و لاغر، با کت و شلوار و موی سیاه. یکی از چشم‌هایش مصنوعی است.

«چشمت چه شده؟»

«داشتم یخ می‌شکستم که یخ شکن خورد به چشمم. ۱۹۸۵. سوال دیگری هم داری؟»

«ببخشید. فقط یه سوال بود.»

«برگردیم به بحث. بر خلاف چیزی که تو فکر می‌کنی من با این جریان غریبه نیستم. می‌دانم که همه پیام‌رسان‌ها با سیستم مرکزی و یک تلفن ۸۰۰ - ۱ کار می‌کنند. حالا من از این شماره‌ها و سیستم مرکزی خوشم نمی‌آید. ما اینجوری هستیم. ما دوست داریم مدل قدیمی و چهره به چهره کار کنیم. درست مثل وقتی که تولد مادرمان است و دوست نداریم تلفن را برداریم یک شماره ۸۰۰ - ۱ را بگیریم و تبریک بگوییم. من خودم پیش مادرم می‌روم و گونه‌اش را می‌بوسم. درست؟ حالا در این مورد هم ما دقیقا با خودت کار داریم.»

«چطور؟»

«چون ما به طور خاص دوست داریم با دخترکوچولوهای سر سختی کار کنیم که کلی سوال لعنتی می‌پرسند. برای همین الان آن گارگویل خودش را به کامپیوتر رادی.کی.اس. که تحویل‌ها را بین پیام‌رسان‌ها توزیع می‌کند وصل کرده است.»

مرد چشم شیشه‌ای چرخید و با حرکتی جغد مانند که به سرش داد، به سمت گارگویل اشاره کرد. یک ثانیه بعد، تلفن وای.تی. زنگ خورد.

مرد گفت «لعنتی را بردار.»

وای.تی. در تلفن گفت «بله؟»

صدایی کامپیوتری به او گفت که باید یک بسته را گریفیث پارک تحویل بگیرد و در شعبه پیرلی گیتس رورند واین واقع در ون نویز تحویل دهد.

وای.تی. می‌پرسد «اگر می‌خوای یه چیزی رو از نقطه آ به نقطه ب برسونی، خب چرا خودت نمی‌بریش؟ اونو بذار تو یکی از ماشینای لینکولن تاون سیاه و کار رو تموم کن.»

«چون در این مورد،‌ چیز مورد نظر حقیقتا متعلق به ما نیست و آدم‌هایی هم که در نقطه آ و نقطه ب هستند ... اگر بخواهم راحت بگویم، به زبان مشترکی حرف نمی‌زنند.»

وای.تی. می‌گوید «یعنی می‌خواهی من مال دزدی جابجا کنم؟»

مرد چشم شیشه‌ای ناراحت شده است، احتمالا احساساتش جریحه دار شده «نه، نه، نه. بچه گوش کن. ما مافیا هستیم و می‌خواهیم یک چیزی را بدزدیم. خودمان هم از پس اینکار بر می‌آییم و نیازی به همکاری یک بچه پانزده ساله نداریم.  چیزی که ما می‌خواهیم یک جور عملیات پوششی است.»

چه جالب.. «یعنی یه کار جاسوسی.»

«بله. یک جور جاسوسی» این را مرد با صدایی می‌گوید که انگار می‌خواهد یک نفر را دست بیاندازد. او اضافه می‌کند «و تنها راه موفقیت ما این است که یک پیام‌رسان یک همکاری کوچک با ما انجام دهد.»

وای.تی. می‌گوید «پس کل جریان عمو انزو الکی بود، فقط می‌خواستید با یه پیام‌رسان آشنا شین.»

مرد چشم شیشه‌ای با پوزخند می‌گوید «بله. واقعا فکر می‌کنی ما برای تحت تاثیر قرار دادن یک پیام‌رسان پانزده ساله باید راس مافیا را درگیر عملیات کنیم؟ ببین بچه، یک میلیون پیام‌رسان آن بیرون هستند که منتظرند در قبال کمی پول این‌کار را برای ما بکنند، اما ما سراغ تو آمده‌ایم چون دیدیم که به خانواده علاقه داری.»

«خب حالا می‌خواین چیکار کنم؟»

«دقیقا همان کاری که بهت گفته شد. به گریفیث برو و بسته را تحویل بگیر.»

«همین؟»

«بله. بعد هم آن را تحویل بده. اما لطف کن و از مسیر آی.پنج برو. باشه؟»

«اما این بهترین مسیر نیست.»

«مهم نیست. از آنجا برو.»

«باشه.»

«حالا با من بیا. ما برای بیرون رفتن از این جهنم اسکورتت می‌کنیم.»

گاهی اگر باد موافق باشد و شما هم در جای درستی پشت یک هجده چرخ قرار گرفته باشید، برای پشت آن ماندن حتی نیازی ندارید نیزه‌تان را پرت کنید چون خلاء ایجاد شده پشت ماشین عظیم، مثل یک جارو برقی بزرگ شما را در جای درست نگه می‌دارد و می‌توانید کل روز را بی‌دردسر همانجا بمانید. البته اگر حواستان جمع نباشد ممکن است حین تغییر سرعت یکهو جلویتان را نگاه کنید و کشف کنید که جلویتان هیچ چیز نیست و در عوض در حالی که هیچ نیروی محرکه‌ای ندارید، پشت سرتان یک زنجیره از خودرو در حال نزدیک شدن است. حالت دیگر این است که به موقع ترمز نکنید و در یک آن به گل‌گیرهای ماشین بخورید و بعد با میل‌لنگ یک هجده چرخ یکی بشوید و هیچ وقت کسی خبری از شما نشنود. به این می‌گویند خطر  جاروبرقی جادویی و این کلمه، وای.تی. را به یاد زندگی خودش بعد از آن شب عجیب که پیتزای هیرو پروتاگونیست را تحویل داد، می‌اندازد.

نیزه بعدی را می‌اندازد و داخل اتوبان سن دیگو می‌شود. نیزه‌اش تقریبا هیچ وقت خطا نمی‌رود . حتی می‌تواند سبک‌ترین و آشغال‌ترین ماشین اقتصادی چینی را که نصفش پلاستیک است با نیزه بگیرد. مردم با او کاری ندارند و می‌گذارند کارش را بکند و باید کمی صبر کند تا به مقصد برسد.

حالا دیگر کار بیشتری گیرش خواهد آمد. می‌تواند بعضی از کارها را هم به رودکیل بدهد و گاه گداری هم برای تنظیم کارهای مهم، با او در یک متل قرار بگذارد. این همان کاری است که آدم‌های حرفه‌ای می‌کنند. اخیرا وای.تی. سعی کرده به رودکیل نشان دهد که چطور باید ماساژ داد اما رودکیل هیچ وقت نتوانسته از شانه‌ها جلوتر برود چون به سرعت از یک ماساژ دهنده تبدیل به یک مرد قوی هیکل می‌شود که البته این هم برای وای.تی. جذاب است و به قول قدیمی‌ها هر کس هر چقدر پول بدهد آش می‌خورد.

این مسیر مستقیم به گریفیث پارک نیست اما به هرحال راهی است که مافیا درخواست کرده: بالا رفتن از کل ۴۰۵ به سمت ولی و بعد از آن طرف به سمت مقصد رفتن. این مسیری است که خود وای.تی. اغلب انتخاب می‌کند. آن‌ها خیلی روانی هستند. خیلی هم حرفه‌ای.

لاکس در سمت چپش است. در سمت راست هم کالانگهدار است که زیر چشمی به آن نگاه می‌کند. در اینجا آن اسکول زندگی می‌کند، دوستش. الان احتمالا چشمی‌ها را زده و به کامپیوترش وصل است. مسیر پیچ واپیچ پر از ترافیک به سمت فرودگاه هاگز را جلو می‌رود که حالا فرودگاه اختصاصی هنگ کنگ بزرگ‌تر آقای لی است. در ادامه فرودگاه سانتا مونیکا قرار دارد که امنیت جهانی آدمیرال باب تازه آن ‌را خریده است. بعد هم از پلیسستان رد می‌شود که مادرش هر روز برای کار به آنجا می‌رود.

پلیسستان قبلا مجموعه یک بیمارستان بزرگ و چند ساختمان فدرال بود اما حالا یک محوطه بزرگ شبیه کلیه است که منطقه ۴۰۵ را در بر گرفته است.  دور تا دور آن یک حصار بزرگ است متشکل از یک شبکه سیمی پر از سنگ‌های ریز و درشت که با کابل به هم وصل شده و از یک ساختمان به ساختمان دیگر امتداد پیدا کرده‌اند. همه ساختمان‌های پلیسستان، بزرگ و زشت هستند. آدم‌های جلوی آن‌ها هم همه لباس‌های پشمی به رنگ گرانیت خیس به تن کرده‌اند و در کنار عظمت ساختمان‌های زمخت، لاغر و بخت برگشته به نظر می‌رسند.

در انتهای سمت راست ناحیه پلیسستان، می‌تواند دانشگاه یو.سی.ال.ای. را ببیند که حالا به طور مشترک توسط ژاپنی‌ها، هنگ‌کنگ‌بزرگ‌تر آقای لی و چند شرکت بزرگ آمریکایی اداره می‌شود.

مردم می‌گویند که در آن دورتر - جایی که زمین به اقیانوس آرام می‌رسد - ساختمان عظیمی هست که بر اقیانوس مشرف است. این ساختمان، دفتر مرکزی شرکت اطلاعات مرکزی یا همان سی.آی.سی. است. به زودی او به آنجا خواهد رفت تا به چشم خودش ساختمان را ببیند. شاید فردا. شاید هم فقط رد شود و برای ساختمان دست تکان دهد. حالا چیزهای خیلی خوبی دارد که به هیرو بگوید. اطلاعاتی جذاب در مورد عمو انزو. مردم میلیون‌ها برای این اطلاعات پول خواهند داد.

اما از همین الان هم عذاب وجدان دارد. می‌داند که نمی‌تواند در مورد مافیا حرفی بزند. نه برای اینکه از آن‌ها می‌ترسد بلکه به این دلیل که آن‌ها به او اعتماد کرده‌اند. آن‌ها با او مهربان بودند و کسی چه می‌داند، شاید در نهایت چیزی هم از این مهربانی در بیاید. شغلی بهتر از چیزی که سی.آی.سی. می‌تواند پیشنهاد دهد.

ماشین‌های کمی هستند که به سمت پلیسستان بپیچند. مادرش هر روز صبح این‌کار را می‌کند، همچنین کلی پلیس دیگر. اما همه پلیس‌ها صبح زود سر کار می‌روند و تا دیروقت کار می‌کنند. این یک بحث شرافتی است. پلیس‌ها فتیش شرافت دارند. قابل درک هم هست. وقتی شما پول زیادی در نیاورید و احترام زیادی هم نداشته باشید، ناچارید احساس شریف بودن بکنید تا به کار ادامه دهید.

نکته: وای.تی. از لاکس تا اینجا را به یک ماشین آویزان بوده که یک عرب در صندلی پشت آن نشسته است. بخشی از عبایش از پنجره بیرون آمده. کولر ماشین کار نمی‌کند. بعضی تاکسی‌های لوس آنجلس به اندازه کافی پول در نمی‌آورند که از بازار سیاه چیل یا گاز فرئون بخرند. نتیجه این است که این تاکسی به سمت پلیس‌ها می‌رود چون فقط پلیس‌ها ممکن است مهمانشان را با تاکسی‌ای به این کثیفی و داغونی بیاورند. همین‌طور هم می‌شود و تاکسی از یک فرعی که با تابلوی «ایالات متحده» به سمت ایستگاه پلیس می‌رود، پایین می‌پیچد. وای.تی. مغناطیس نیزه را قطع می‌کند و بعد آن را به طرف یک کامیون با آرم ولی، پرتاب می‌کند.

در بالای ساختمان عظیم فدرال، یک گروه پلیس با واکی-تاکی و عینک‌های سیاه و بادگیرهای «پلیس‌ها» ایستاده‌اند و لنز دوربین‌های بلندشان را به سمت شیشه جلوی تمام ماشین‌هایی گرفته‌آند که از سمت بولوار ویلشایر به آن سمت می‌روند. اگر شب بود احتمالا وای.تی. راحت می‌توانست رد لیزری را که به محض پیچیدن تاکسی به سمت علامت «ایالات متحده» از بالای ساختمان به سمت پلاک و بارکد روی آن نشانه رفت ببیند.

مادر وای.تی. کلی درباره این موضوعات برایش حرف زده است. آن‌ها شاخه اجرایی فرمان عملیات عمومی یا به اختصار شافع هستند. تمام بخش‌های اف.بی.آی. شامل مارشال‌های فدرال، سرویس مخفی و نیروهای ویژه همه به شکلی ادعای هویت مستقل دارند. درست مثل ارتش، نیروی دریایی و نیروی هوایی. اما در نهایت همه آن‌ها زیر نظر شافع کار می‌کنند و تقریبا هم کارهای مشابهی انجام می‌دهند و در اکثر موارد حتی قابل جایگزینی با هم هستند. بیرون از پلیسستان، تمام این شاخه‌ها را به اسم پلیس‌ها می‌شناسند. در بیرون، شافع ادعا می‌کند که هر وقت و هر جایی در داخل مرزهای سابق ایالات متحده اجازه ورود، جستجو و دخالت دارد،‌ حتی بدون مجوز یا دلیل قانع کننده اما در عمل فقط در همین پلیسستان است که آن‌ها احساس آرامش می‌کنند و با نگاه کردن در دوربین‌های بلند، تفنگ‌های بلند و تک تیراندازها امنیت شهر را برقرار می‌کنند.

تاکسی حاوی عرب سرعتش را کند می‌کند و مسیر پیچ واپیچ بین بلوک‌های حفاظتی جرسی را که در پیچ‌هایش مسلسل های کالیبر ۰.۵۰ کارگذاشته شده، رد می‌کند. خودرو جلوی یک دستگاه اس.تی.دی. می‌ایستد که در آن بچه‌های شافع‌ها می‌توانند با سگ‌ها و چراغ‌قوه‌های قوی همه جای ماشین را زیر رو کنند تا بمب یا مواد از بین برنده زاشا (زیستی-اتمی-شیمیایی-اطلاعاتی) در آن مخفی نشده باشد. در حین بازرسی، راننده پیاده می‌شود و صندوق و کاپوت را هم بالا می‌زند تا پلیس‌های بیشتری بتوانند ماشین را بررسی کنند. یک پلیس هم از پنجره کنار عرب دستگاه تشخیص زاشا را وارد ماشین می‌کند تا بدن مسافر را آزمایش کند.

می‌گویند در دی.سی. امتیاز تمام موزه‌ها و بناهای یادبود به عنوان مرکز تفریحی به بخش خصوصی داده شده تا «دولت» بتواند تقریبا ۱۰ درصد خرج خود را از این طریق در بیاورد.

پلیس‌ها می‌توانند خودشان این محل‌ها را اداره کنند و شاید درآمد خالص بیشتری هم داشته باشند اما نکته فقط درآمد خالص نیست. موضوع فلسفی است. یک چیز پایه‌ای. «دولت» باید مدیریت کند. دولت بخشی از صنعت سرگرمی نیست، هست؟ بهتر است بخش سرگرمی به خوره‌های صنعت سرگرمی - کسانی که دکترای رقص و این جور چیزها دارند – داده شود. پلیس‌ها از این قماش نیستند. پلیس‌ها آدم‌های جدی هستند و مدرک پلی‌لوژی دارند.  سرکرده‌های شورای دانشجویی. جلسه گردان کلوپ‌های بحث. آن تیپ مردمی که قدرت این را دارند که کت و شلوار پشمی تیره بپوشند و کراواتشان را حتی در هوای گلخانه‌ای بالای ۴۰ درجه و رطوبتی که جت را هم از رفتن باز می‌دارد، سفت ببندند. این‌ها آدم‌هایی هستند که با نشستن در سمت تیره یک آینه یک طرفه، احساس در خانه بودن می‌کنند. 
# فصل بیست و سه

گاهی پسرهای هم‌سن وای.تی. برای اینکه مرد شدنشان را ثابت کرده باشند، به سمت هالیوود می‌رانند و بعد سراغ گریفیث پارک می‌روند و همین‌طور شانسی یک خیابان را انتخاب می‌کنند و در طول آن رانندگی می‌کنند. از آنجا بدون زخم بیرون آمدن مثل این است که در وسط میدان جنگ منتظر کودتای سربازان باشید. انگار نزدیک‌ شدن به خطر از نظر آن‌ها، مرد شدن است.

بنا به تعریف تنها چیزی که این بچه‌ها از آنجا می‌بینند چند ردیف درخت است. اگر به هر دلیلی سراغ گریفیث پارک بروید و به یک تابلوی «بدون در رو» بر بخورید، تنها کاری که باید بکنید - و همه می‌کنند - این است که آکورد پدرتان را در دنده عقب بگذارید و با حداکثر فشار ممکن روی موتور خودرو، تمام مسیر را عقب عقب تا خانه گاز بدهید.

طبیعتا وای.تی. هم با تعقیب خیابان مشخص شده توسط مافیا، وارد پارک می‌شود و به سرعت به یک تابلوی «بدون در رو» بر می‌خورد.

وای.تی. اولین پیام‌رسانی نیست که برای کار وارد این منطقه می‌شود و در نتیجه به اندازه کافی در مورد جایی که به آن وارد شده، شنیده است. اینجا یک دره باریک است و فقط از همین یک راه امکان دسترسی به آن وجود دارد و یک باند تازه تاسیس، انتهای دره را کنترل می‌کند. همه این باند را فالابالاها می‌خوانند که اشاره‌ای است به شکل حرف زدن آن‌ها با همدیگر. آن‌ها زبان خودشان را دارند که به گوش بقیه مثل ور ور می‌آید.

در حال حاضر کار اصلی این نیست که فکر کند این جریان چقدر احمقانه است. کار اصلی - با توجه به اولویت‌ها - گرفتن تصمیم صحیح و بعد به دست آوردن مقدار کافی نیاسین (پانویس: ویتامین ب کمپلکس، لازم برای برای کارکرد صحیح سیستم عصبی) و نوشتن یک نامه تشکر به مادربزرگ برای گوشواره‌های مروارید است. در واقع تنها چیز مهم این است که عقب نکشد.

محدوده فالابالاها را ردیف‌های رگبار گلوله روی دیوارهای محل مشخص می‌کند. به نظر وای.تی. این زیاده‌نمایی است اما به هرحال او هیچ وقت درگیر یک جنگ با مافیا نشده. سعی می‌کند خونسرد باشد و با سرعت پانزده کیلومتر در ساعت، جلو می‌رود. اینجا درست جایی است که اگر قرار بود بترسد، باید می‌ترسید. او کلی فکس رنگی از رادی.کی.اس. و اسناد دیگر در دستش گرفته که لوگوهای سایبرنتیک رادی رویشان حک شده و نشان می‌دهند که او برای دریافت یک بسته مهم به اینجا آمده است. صادقانه است. اما صداقت در اینجا خریداری ندارد.

در ظاهر که کار می‌کند. بدون اینکه حتی لازم باشد سرعتش را کم کند، یک رشته سیم خاردار از جلوی مسیرش کنار می‌رود و او را مطمئن می‌کند که منتظرش هستند و همه چیز مرتب خواهد بود. این آدم‌ها هم مثل تمام آدم‌های دیگر، مشغول کار خودشان هستند و می‌خواهند تجارت کنند.

شکر کهکشان‌ها نیازی نیست با اسکیت زیاد در دره جلو برود. یکی دو پیچ که می‌زند به یک جور فضای باز می‌رسد که با درخت احاطه شده است. جایی که برایش شبیه یک تیمارستان در فضای آزاد است.

یا شاید هم فستیوال مونی‌ها (پانویس: پیروان رهبر مذهبی کره، سانگ میون مون) یا چنین چیزی.

یکی دو دوجین آدم اینجا هستند که حتی یکی‌شان هم به سر و وضعش نرسیده است. همه آن‌ها تکه پاره‌هایی به تن دارند که روزی لباس‌های مرتبی بوده و یک دوجین از آن‌ها هم روی زمین زانو زده‌اند و دست‌هایشان را محکم به هم گره کرده‌اند و به سمت الاهه‌های ندیدنی، زیر لب ور ور می‌کنند.

در روی صندوق عقب یک ماشین قراضه، یک ترمینال کامپیوتری داغان سر هم کرده‌اند که یک نمایشگر سیاه و ترک خورده دارد. یک مرد چاق با کش شلوارهای قرمزی که روی زانوهایش پایین افتاده، دست‌هایش را روی صفحه کلید بالا و پایین می‌برد و به شکل اتفاقی بعضی از کلیدها را فشار می‌دهند و بلند بلند حرف‌های بی سر و ته و کلمات بی‌معنی می‌گوید. دو نفر دیگر پشت سرش ایستاده‌اند و سعی می‌کنند از بالای شانه‌ و اطراف بدنش به کامپیوتر نگاه بیندازند و گاه گداری هم سعی می‌کنند دستی به کامپیوتر بزنند که مرد چاق مانع می‌شود.

یک گروه دیگر هم هستند که دست می زنند، بدنشان را تکان می‌دهند و آهنگ «آواره خوشحال» را می‌خوانند. کاملا غرق کارشان هستند. وای.تی. از زمانی که به رودکیل اجازه داد لباس‌هایش را در بیاورد، چنین لبخند بچه‌گانه و شادی روی چهره هیچ آدمی ندیده است. البته این نوع دیگری از لبخند بچه‌گانه است که روی چهره یکسری آدم سی و چند ساله با موهای کثیف اصلا جور در نمی‌آید.

در نهایت هم مردی است که وای.تی. به او لقب «کشیش اعظم» می‌دهد. یک سابقا روپوش آزمایشگاهی سفید پوشیده که لوگوی شرکتی در ناحیه بی روی آن است. او در عقب یک واگن استیشن قراضه ولو شده اما همین که وای.تی. وارد می‌شود،‌ بیرون می‌پرد و به سمت او شروع به دویدن می‌کند. وای.تی. چاره‌ای ندارد جز اینکه احساس تهدید کند، اما بعد متوجه می‌شود که در قیاس با دیگران، این مرد یک آدم معمولی، سالم، قوی و دیوانه است که در جنگل زندگی می‌کند.

«تو اینجا هستی که یک چمدان تحویل بگیری. درست است؟»

«درست. اینجا هستم که یک چیزی تحویل بگیرم. نمی‌دونم که چیه.»

مرد به سراغ یک خودروی قراضه دیگر می‌رود و کاپوت را باز می‌کند و یک چمدان آلومینیومی بیرون می‌آورد. شبیه همانی است که دیشب اسکویکی شب قبل از بی.ام.و. خارج کرد. مرد می‌گوید «بسته‌ای که باید تحویل بدهی اینجاست.» و چمدان را به سوی وای.تی. دراز می‌کند اما وای.تی. به شدت خودش را عقب می‌کشد.

مرد می‌گوید: «می‌فهمم. می‌فهمم. من موجود ترسناکی شده‌ام.»

بعد چمدان را روی زمین می‌گذارد و با پایش محکم آن را به سمت وای.تی. هل می‌دهد. چمدان روی زمین سر می‌خورد و بعد از چند جهش کوچک از روی سنگ‌های بین راه، به وای.تی. می‌رسد.

مرد توضیح می‌دهد «برای رساندنش عجله‌ای نداریم. می‌خواهی بمانی و چیزی بنوشیم؟ ما کول اید داریم.»

«دوست داشتم بمانم. اما وضع دیابتم خیلی خراب است.»

«خب پس فقط می‌توانی بمانی و مهمان جمع ما باشی. ما خیلی چیزها داریم به تو بگوییم. چیزهایی که می‌توانند زندگی‌ات را عوض کنند.»

«چیزی که نوشته شده باشد ندارید؟ چیزی که بتوانم با خودم ببرم؟»

«اوه... متاسفانه فکر نکنم. چرا نمی‌مانی؟ به نظر آدم جالبی هستی.»

«متاسفم جک ولی فکر کنم من را با آن یکی از آن دخترهای احمق اشتباه گرفته‌ای. برای چمدان متشکرم. من رفتم.»

وای.تی. شروع می‌کند با یکی از پاهایش به زمین هل دادن تا سرعت کافی برای خارج شدن از محوطه را پیدا کند. در راه خروج از کنار زن جوانی می‌گذرد که سرش را تراشیده و لاشه‌های یک لباس شانل را به تن دارد. وای.تی. که از کنارش رد می‌شود، زن خنده بی‌حالی می‌کند، دستش را به سوی او می‌گیرد و می‌گوید «های. با ما زو نا لا آمو پا گو لو نه مه ا با دو».

وای.تی. جواب می‌دهد «یو» و رد می‌شود.

چند دقیقه بعد، مشغول گذشتن از آی.۵ است و در مسیر ولی. کمی ترسیده است و برنامه‌ زمانی‌اش به هم خورده اما سعی می‌کند مساله را جدی نگیرد. یک آهنگ مدام در ذهنش می‌چرند و دارد او را دیوانه می‌کند «آواره خوشحال».

یک سیاهی محو در کنارش در حال رد شدن است. با این بزرگی و ظاهرا آهنی، هدف وسوسه کننده‌ای است. کاش یک کم سریع‌تر می‌رفت. اما او می‌تواند از این وسیله سریع‌تر برود، بخصوص حالا که از برنامه عقب افتاده.

پنجره سمت راننده خودروی سیاه باز می‌شود. همان مرد است. جیسون. راننده سرش را کامل از پنجره بیرون می‌آورد و در حین رد شدن و حتی بعد از آن، به دختر زل می‌زند. بدون دیدن جلو، رانندگی می‌کند. باد سرعت هشتاد کیلومتر هم در ساعت هم، موهای ژل زده و تازه اصلاح شده‌اش را به هم نمی‌ریزد.

مرد می‌خندد. وای.تی. همان قیافه‌ای که گاهی در رودکیل می‌بیند را در چهره مرد دیده است. راننده با حالتی پیشنهاد کننده، به پشت ماشین اشاره می‌کند.

لعنتی. آخرین بار که وای.تی. به این مرد‌ آویزان شد، درست تا دم در مقصد رفت. این بار هم نیزه را از آکورایی که نیم مایل قبلی را پشتش بوده جدا می‌کند و آن را به سمت ماشین گنده جیسون می‌اندازد. جیسون از بزرگراه خارج می‌شود و به سمت بولوار ویکتوری و ون نویز می‌رود که کاملا درست است.

اما بعد از فقط چند مایل، فرمان را به شدت به راست می‌چرخاند و وارد پارکینگ یک فروشگاه متروکه می‌شود که درست نیست. هیچ خودروی دیگری به جز یک تریلی هجده چرخ که روی اتاقک بارش بزرگ نوشته شده «برادران سالدوچی. حمل و نگهداری کالا» در پارکینگ نیست.

جیسون از اولدزموبیلش پیاده می‌شود و می‌گوید «زودباش. نباید هیچ وقتی را تلف کنیم.»

وای.تی. که مشغول جمع کردن طناب نیزه‌اش است می‌گوید «لعنت به توی کثافت» و به سمت بولوار نگاه می‌کند تا ببیند آیا ماشینی به سمت غرب در حرکت هست یا نه. این مردک هر نقشه‌ای که داشته باشد، احتمالا مربوط به کار نیست.

صدای دیگری که مسن‌تر و جلب توجه کننده‌تر است می‌گوید «خانم جوان. حق دارید از جیسون خوشتان نیاید اما دوستتان - عمو انزو - به کمک شما احتیاج دارد.»

در عقبی تریلی باز می‌شود. مردی در لباس سیاه آنجا ایستاده و پشتش در نور یک چراغ هالوژن، قامت مرد دیگری دیده می‌شود.

حتی با وجود این نور از پشت، وای.تی. می‌تواند مرد چشم شیشه‌ای را تشخیص بدهد.

می‌پرسد «چه می‌خواهید؟»

مرد به سراپای وای.تی. نگاه می‌کند و می‌گوید «چیزی که می‌خواهم و چیزی که لازم دارم با هم فرق دارند. الان مشغول کارم. متوجهی؟ معنی‌اش این است که چیزی که می‌خواهم مهم نیست. اما چیزی که لازم دارم این است که با اسکیت‌بورد و آن چمدان وارد تریلر بشوی.»

مرد می‌‌گوید «توانستم منظورم را روشن کنم؟». این را با لحنی می‌گوید که انگار مطمئن است وای.تی. متوجه این نشده که موضوع چقدر جدی است.

جیسون هم طوری می‌گوید «او کاملا جدی است.»‌ که انگار وای.تی. نظر او را پرسیده است.

مرد می‌گوید «متشکرم.» و دستش را دراز می‌کند تا به وای.تی. در بالا آمدن از تریلر کمک کند. وای.تی. فقط اسکیت و چمدان فلزی را به او می‌دهد و خودش از تریلر بالا می‌آید. مرد چشم شیشه‌ای گاهی به دستش نگاه می‌کند. انگار که در آن دنبال اشکالی می‌گردد. پای وای.تی. که از زمین جدا می‌شود، تریلر راه می‌افتد و در هنوز بسته نشده است که آن‌ها به بولوار می‌پیچند.

مرد چشم شیشه‌ای می‌گوید «فقط باید چند تا تست روی این بسته‌ات انجام بدهم.»

وای.تی. به سرعت جواب می‌دهد «هیچ وقت فکر کردی که بهتر است خودت را معرفی کنی؟»

مرد می‌گوید «نه» و ادامه می‌دهد که «آدم‌ها اسم‌ها را فراموش می‌کنند. تو می‌توانی من را به عنوان آن آقاهه بشناسی. متوجه هستی؟»

وای.تی. گوش نمی‌دهد و مشغول بررسی داخل محوطه است. کل پشت تریلی یک اتاق باریک و دراز است که وای.تی. از تنها ورودی‌اش داخل شده. در آن سر اتاق، دو نفر مافیایی لم داده‌اند. درست همان‌طور که مافیایی‌ها لم می‌دهند.

بخش عمده اتاق از تجهیزات الکترونیک پر شده است. تجهیزات بزرگ الکترونیکی.

مرد می‌گوید «حالا می‌خواهم چند تا کار کامپیوتری بکنم. متوجه هستی؟» و کیف را به یک نفر کامپیوتری می‌دهد. وای.تی. می‌داند که مرد کامپیوتری است چون موی بلندی دارد که پشت سرش دم‌اسبی کرده و شلوار جین پوشیده و آرام است.

وای.تی. می‌گوید «هی! اگر بلایی سر اون بیاد ترتیبم داده است.» سعی می‌کند صدایش قوی و شجاع باشد اما در این شرایط فایده‌ای ندارد.

مرد چشم شیشه‌ای شوکه شده. می‌گوید «فکر می‌کنی من چی هستم؟ یک کله پوک احمق؟ فقط همین را کم دارم که به عمو انزو توضیح بدهم که چرا مجبور شدم یک گلوله در زانوی خرگوش کوچولویش خالی کنم.»

مرد کامپیوتری با صدایی آرام و شمرده می‌گوید «این یک روند غیرتهاجمی است». اول چند بار جعبه را در دستش می‌چرخاند تا درک بهتری از آن داشته باشد. بعد آن را در یک سیلندر سر باز می‌گذارد که روی یک میز قرار دارد. بدنه سیلندر حداقل چند اینچ ضخامت دارند و به نظر می‌رسد دور آن را بخار سرما گرفته باشد. گازهای عجیبی مثل شیری که در آب متلاطم ریخته باشند از بالای سیلندر بیرون می‌آیند و بعد از جاری شدن روی میز، روی زمین می‌ریزند و یک فرش کوچک درست می‌کنند که اطراف کفش های آن‌ها را می‌گیرد. مرد کامپیوتری که کیف را داخل کپسول گذاشته، دست‌هایش را از سرما عقب می‌کشد و آن‌ها را ها می‌کند.

بعد هم یک جفت چشمی کامپیوتری روی چشم‌هایش می‌گذارد.

دیگر چیزی معلوم نیست. مرد فقط آنجا می‌نشیند و چند دقیقه بی‌حرکت است. وای.تی. کامپیوتری نیست اما مطمئن است که یک کامپیوتر بزرگ در یک جایی از این تریلی مستقر شده و الان مشغول کلی پردازش است.

مرد چشم شیشه‌ای با صدایی که انگار گزارشگر مسابقات گلف است می‌گوید «این مثل یک کت اسکن است. اما همه چیز را می‌خواند. متوجه هستی؟» و حین گفتن این جمله، دستهایش را در مسیرهای دایره‌ای می‌چرخاند.

«قیمتش چند است؟»

«نمی‌دانم.»

«اسمش چیست؟»

«هنوز اسم خاصی ندارد.»

«خب پس کی آن را ساخته؟»

مرد چشم شیشه‌ای می‌گوید «ما این لعنتی را ساخته‌ایم. آن‌هم در همین یکی دو هفته گذشته.»

«برای چه کاری؟»


«ببین تو زیاد سوال می‌کنی. بچه نازی هستی. منظورم این است که دختر فوق العاده‌ای هستی. یک موجود عالی. اما در این مرحله لازم نیست فکر کنی که خیلی مهمی.»

در این مرحله. هووممم..
# فصل بیست و چهار


هیرو در ۲۰ در ۳۰ متری‌اش در نگهدارکالا است و به قول هم‌خانه‌اش، مشغول گذراندن زمانی کوتاه در دنیای واقعی. در باز است و نسیم اقیانوس و حرارت موتورهای جت می‌توانند داخل شوند. تمام مبلمان خانه - تشکچه‌های ژاپنی و چرخ‌های باربری - به دیوار تکیه داده شده‌اند. او یک میل‌گرد سنگین حدود یک متری در دست دارد که یک سرش مانند دسته شمشیر، نوار پیچی شده. میل‌گرد کم و بیش یادآور کاتانا است اما بسیار سنگین‌تر. هیرو اسمش را گذاشته کاتانای دهاتی. 

او در وضعیت کندو ایستاده، پابرهنه. بر طبق سنت باید لباس بلند و سنگینی پوشیده باشد اما در عوض فقط یک شلوار کوتاه به پا دارد. عرق از عضلات کاپوچینو رنگ پشتش پایین می‌لغزد و پاهایش زیر فشار بدن، در حال تاول زدن هستند. قلب و ریه‌های هیرو قوی هستند و عکس‌العمل‌های سریع یکی از نقاط قوتش به شمار می‌رود اما ذاتا قوی نیست، حداقل مثل پدرش قدرت ذاتی ندارد. حتی اگر قدرت پدرش را هم داشت، کار کردن با کاتانای دهاتی کماکان بسیار مشکل می‌بود.

او پر از آدرنالین است. اعصابش کاملا آماده‌اند و مغزش مستعد عکس‌العمل – غوطه‌ور در اقیانوسی از وحشتی تعمیم یافته. 

در محور ده متری اتاق جلو و عقب می‌رود. گاهی سرعت می‌گیرد و کاتانای دهاتی را آنقدر بالا می‌برد که سرش به عقب برمی‌گردد و بعد به سرعت آن‌را به جلو برمی‌گرداند و بعد با قفل کردن بازوهایش، آن را در هوا متوقف می‌کند. سپس می‌گوید «بعدی». 

البته در نظریه. در واقع، متوقف کردن کاتانای دهاتی در حالی که در هوا حرکت می‌کند بسیار مشکل است. اما این یک تمرین عالی است. دست‌هایش مثل دو کابل فولادی سعی می‌کنند میله سنگین را در هوا متوقف کنند و با کمی تاخیر موفق هم می‌شوند. 

ژاپنی‌های بی‌جهت این تمرین را انجام نمی‌دهند. اگر با کاتانا به مردی حمله کنید و ضربه را از بالای سرش به سمت پایین وارد کنید و سعی نکنید تیغه را هرچه زودتر متوقف کنید، کاتانا سر را به طور کامل خواهد شکافت و جایی بین استخوان ترقوه و استخوان لگن گیر خواهد کرد. بعد شما باید خودتان را تصور کنید که در بین یک کارزار قرون وسطایی، پایتان را روی صورت دشمن سابق گذاشته‌اید و در حینی که بهترین دوستش در حالی که خون جلوی چشم‌هایش را گرفته به شما نزدیک می‌شود، سعی می‌کنید شمشیرتان را به زور از جنازه بیرون بکشید. پس نقشه باید متوقف کردن هر چه زودتر کاتانا، درست بعد از اصابت ضربه باشد. حداکثر بعد از یکی دو اینچ شکافتن مغز، تیغه باید بیرون کشیده شود تا خطاب به سامورایی‌های دیگر فریاد بزنید «بعدی». 

او به ماجرای امروز و اتفاقاتی که با راون افتاده فکر می‌کند. همین افکار جلوی خوابیدنش را گرفته‌اند و به همین دلیل است که در ساعت سه صبح، مشغول تمرین است.

او می‌داند که آماده نبوده است. نیزه به سمت او آمد. او با تیغه به آن ضربه زد و خوش شانس بود که در لحظه مناسب ضربه را وارد کرد. نیزه به او نخورد ولی دفاع او بدون فکر بود. 

شاید این دقیقا همان روشی است که مبارزان بزرگ بر طبق آن می‌جنگند؛ فکر نکردن و عمل کردن بر اساس غریزه.

شاید هم دارد خودش را گول می‌زند. 

چند دقیقه‌ای است که صدای یک هلی‌کوپتر در حال بلندتر شدن است. حتی با وجودی که خانه هیرو نزدیک فرودگاه است، این غیرطبیعی است. هلی‌کوپترها نباید حوالی لکس پرواز کنند، چون مشکل امنیتی دارد. 

بلندتر شدن صدا تا وقتی که خیلی بلند نشده، قطع نمی‌شود و در این حال، هلی‌کوپتر چند متری بالای پارکینگ ایستاده، درست جلوی ۲۰ در ۳۰ هیرو و ویتالی. هلی‌کوپتر قشنگی است. احتمالا متعلق به یک شرکت. سبز تیره با علامت‌هایی پر زرق و برق. هیرو مشکوک است که احتمالا در نوری بهتر، علامت‌ها بسیار شبیه به یکی از نشان‌های مقاطعه‌کاران دفاعی باشد. شاید سیستم دفاعی ژنرال جیم. 

مردی سفید با پیشانی خیلی بلندی که ناشی از عقب رفتگی موها است، از هلی‌کوپتر بیرون می‌پرد. حرکاتش از چیزی که صورت یا بدنش باعث می‌شود حدس بزنیم، جوانتر است و بدو بدو به سمت هیرو می‌آید. از آن تیپ‌ مردهایی است که هیرو از زمانی که پدرش در ارتش بود، به خاطر می‌آورد. شبیه آدم‌های ارتشی فیلم‌ها که کثیف و روغنی هستند نیست. یک آدم سی و پنج ساله معمولی است که با لباس ارتشی این‌طرف و آن‌طرف می‌دود. سرگرد است. اسمش بنا به چیزی روی لباسش دوخته شده، کلم  (پانویس: Clem) است.

«هیرو پروتاگونیست؟»

«قطعا.»

«جانیتا من را فرستاده که شما را پیشش ببرم. گفت که این اسم را خواهید شناخت.»

«اسم را می‌شناسم ولی با با جانیتا کاری ندارم.»

«گفت که حالا دیگر با هم کار دارید.»

هیرو جواب می‌دهد که «خب جالب شد. یعنی یک کار فوری است؟»

سرگرد کلم پاسخ می‌دهد که «حدس قابل قبولی است.»

«می‌توانم پنج دقیقه وقت بگیرم؟ تمرین می‌کردم و باید سری به اتاق کناری بزنم.». کلم به در کنار اتاق نگاه می‌کند. رویش نوشته شده «دستشویی».

سرگرد می‌گوید «وضعیت کاملا مشخص است. به راحتی می‌توانید پنج دقیقه وقت داشته باشید.» هیرو یک شناسه برای «دستشویی» دارد. برای زندگی در نگهدار-کالا، طبیعی است که یک اشتراک عمومی داشته باشید. با داشتن این کارت می‌شود از تحویلداری که قسمت مراجعین را از قسمت انبارها جدا می‌کند رد شد. او کارت را در شکاف فرو می‌کند و یک صفحه کامپیوتر روشن می‌شود و او می‌خواهد که بین سه گزینه انتخاب کند:

	* مرد
	* زن
	* سرویس نوزادان (بدون جنسیت)

هیرو «مرد» را فشار می‌دهد. صفحه عوض می‌شود و چهار گزینه ظاهر می‌گردد:

	* امکانات محدود - ساده اما تمیز
	* امکانات استاندارد - مانند خانه، البته کمی بهتر
	* امکانات درجه یک - جایی برای مشتریان متفاوت
	* دستشویی سلطنتی

باید جلوی عکس‌العمل طبیعی که فشردن کلید «امکانات محدود» است را بگیرد. این گزینه همیشگی کسانی است که در نگهدار-کالا زندگی می‌کنند. تقریبا محال است که کسی در این بخش داخل شود و با مایعات ترشح شده از بدن فرد دیگری، برخورد نکند. بدون شک تمیز نیست. او به این فکر می‌کند که جانیتا احتمالا به دنبال استخدامش است و به همین دلیل دستشویی سلطنتی را فشار می‌دهد. 

قبلا هرگز اینجا نبوده. جایی است شبیه طبقه بالایی کازینوهای بزرگ آتلانتیک سیتی که وقتی یک نفر برد بزرگی می‌کند، به آنجا می‌فرستندش. اینجا هر تجملی که مورد علاقه یک قمارباز باشد هست: اثاثیه با آب طلا، شبه مرمرهای تزریقی، پرده‌های مخمل و یک پیشخدمت. هیچ کدام از ساکنان نگهدار-کالا پیش از این در دستشویی سلطنتی نبوده‌اند. تنها دلیلی که این بخش اینجاست، حضور منطقه لکس در نزدیکی این انبار است. مدیرهای سنگاپوری لکس که می‌خواهند دوشی بگیرند و سر و وضعی تازه کنند، گاهی به قسمت می‌آیند از این همه تجملات چرند و جلوه‌های صوتی استفاده می‌کنند بدون اینکه مجبور باشند حضور کس دیگری را که مشغول همین کار است احساس کنند و در نهایت هم تمام خرج را به حساب کارت اعتباری شرکتشان می‌گذراند. 

پیشخدمت یک سنترو-آمریکایی سی ساله با چشم‌های بامزه است که انگار تازه از خواب بیدار شده‌ است. هیرو که به داخل می‌جهد، پیشخدمت تازه فرصت پیدا کرده تا یک حوله بیش از حد کلفت را روی دستش بیاندازد. 

هیرو می‌گوید «باید در پنج دقیقه کار را تمام کنم و بیرون بروم.»

پیشخدمت سوال می‌کند که «آیا می‌خواهید اصلاح هم بکنید؟» و به شکلی دعوت کننده دستش را به گونه‌هایش می‌کشد. در تشخیص گروه قومی هیرو، ناتوان است.

«دوست داشتم. ولی وقت ندارم.»

شلوارش را بیرون می‌آورد، شمشیرهایش را روی مبل مخمل می‌گذارد و وارد دوش مرمر کاری شده می‌شود. در یک لحظه آب گرم از همه طرف به بدنش می‌خورد. پیچی روی دیوار اجازه می‌دهد تا حرارت مورد علاقه‌اش را انتخاب کند. 

بعد می‌خواهد به دستشویی برود و سر فرصت، روی توالت‌های‌تک، یکی از آن مجلات براق قطع کتاب تلفن را بخواند اما وقت کافی ندارد. خودش را با حوله‌ای به اندازه چادر یک سیرک خشک می‌کند و شلوار راحتی‌ای که کمرش با بند بسته می‌شود و یک تی‌شرت به تن می‌کند و بعد از پرتاب چند کونگ‌باک (پانویس: kongbuck ) به سمت پیشخدمت، شمشیرها را به کمرش می‌بندد و از در خارج می‌شود. 

پرواز کوتاهی است. بیشتر هم به این خاطر که خلبان نظامی ترجیح می‌دهد راحتی را فدای سرعت کند. هلی‌کوپتر با شیبی ملایم بلند می‌شود تا در مسیر موتورهای جت هواپیماهای اطراف قرار نگیرد و همین که به اندازه کافی بالا می‌رود و خلبان فضای مانور کافی پیدا می‌کند، دم هلی‌کوپتر می‌چرخد، دماغه‌اش پایین می‌رود و روتور با چرخاندن بدنه، آن را به سرعت در مسیر هالیوود هیلز که با نورهای پراکنده خودنمایی می‌کند، پیش می‌راند. 

اما پیش از رسیدن به هیلز، سرعت را کم می‌کنند و روی سقف یک بیمارستان فرود می‌آیند. این ساختمان بخشی از زنجیره مرسی است که عبارت «جاونیتا» به بزرگی روی آن نقش شده است. 

خلبان با صدایی که گویی مشغول فرمان دادن است این کلمات را پشت سر هم ردیف می‌کند «بخش عصب‌شناسی. طبقه پنجم، بال شرقی، اتاق ۵۶۴.»

مردی که در تخت بیمارستان خوابیده، دیوید است.

بندهای چرمی بسیار ضخیمی به بالا و پایین تخت محکم شده‌اند. دستبندهای چرمی دیگری به این تسمه‌ها متصلند و بازوها و قوزک‌های پای دیوید محکم شده‌ و روپوش بیمارستانی که بدنش را پوشانده، کنار رفته است. 

بدترین چیز این است که چشم‌هایش همیشه در جهتی واحد نیستند. او به یک دستگاه احیاء قلبی متصل است که ضربان قلبش را نشان می‌دهد و حتی هیرو که چیزی از پزشکی نمی‌داند، می‌بیند که این ضربان غیرطبیعی است. ضربان قلب بسیار سریع است، بعد ناگهان کلا قطع می‌شود و یک آژیر کوچک به صدا در می‌آید و باز ضربان قلب شروع می‌شود. 

بیهوش است. چشمانش چیزی نمی‌بینند. اول هیرو فکر می‌کند که دوستش در سطح فیزیکی بی‌حس، آرام و بی‌حرکت است ولی وقتی نزدیک می‌شود می‌بیند که بدن می‌لرزد و پوشیده است از عرق است. 

زنی می‌گوید «ما یک ضربان ساز برای قلبش گذاشته‌ایم.»

هیرو برمی‌گردد و زنی را می‌بیند که جراح به نظر می‌رسد. 

«چند وقت است که تشنج دارد؟»

«همسرش زنگ زد و گفت که حال شوهرش خوب نیست.»

«جاونیتا.»

«بله. وقتی که مسوول اورژانس رسید، از صندلی پایین افتاده بود و بدنش متشنج بود. یک کبودی دارد، اینجا، احتمالا به خاطر برخورد کامپیوتری است که از میز پایین افتاده و به سینه‌اش برخورد کرده است. حالا هم برای اینکه به خودش صدمه‌ای نزد، به تخت ثابتش کرده‌ایم. حالا نیم ساعتی می‌شود که در همین وضع است؛ تمام بدنش درگیر انقباض‌های دوره‌ای است.»

«چرا چشمی دارد؟»

«نمی‌دانم. می‌توانم برایتان بررسی کنم.»

«فکر می‌کنید حینی که چشمی روی سرش بوده به این وضع افتاده؟»

«واقعا نمی‌دانم قربان. تنها چیزی که می‌دانم این است که بی‌نظمی کاریادکش آنقدر شدید بود که مجبور شدیم روی کف دفتر کارش یک ضربان ساز قلبی به بدنش وصل کنیم. به او داروی کنترلی دادیم، ولی اثر نکرد. کمی آرام بخش تزریق کردیم که اثر جزیی داشت و سرش را در انواع دستگاه‌های تصویربرداری گذاشتیم که مشکل را پیدا کنیم. هیات پزشکی هنوز مشغول بررسی نتایج هستند.»

هیرو می‌گوید «باشه. من می‌روم که به خانه‌اش نگاهی بیاندازم.»

دکتر با بی‌اعتنایی شانه بالا می‌اندازد. هیرو اضافه می‌کند که در صورت تغییر وضعیت دیوید، او را مطلع کنند ولی جوابی نمی‌شنود و هیرو برداشت می‌کند که احتمال تغییر وضعیت در حال دوستش، خیلی کم است. 

هیرو هنوز به در راهرو نرسیده که دیوید دهانش را باز می‌گوید و می‌گوید «e ne em ma ni a gi a gi ni mu ma ma dam e ne em am an ki ga a gi a gi..»

هیرو برمی‌گردد و نگاه می‌کند. بدن دیوید این‌بار واقعا شدل شده و به نظر آرام یا خواب می‌رسد. از بین چشم‌های نیمه بسته به هیرو نگاه می‌کند و می‌گوید «e ne em dam gal nun na a gi agi e ne em u mu un abzu ka a gi a agi...»

صدای دیوید شمرده و بدون هیچ اثری از استرس و فشار است. سیلاب‌ها مثل بزاق از دهانش بیرون می‌ریزند و تا وقتی هم که دیوید از انتهای راهرو خارج می‌شود، صحبت‌های دیوید را می‌شنود «i ge en i ge en nu ge en nu ge en us sa tur ra lu ra ze em men...»

هیرو به داخل هلی‌کوپتر برمی‌گردد. به سمت بیچوود کنیون بلند می‌شود و سپس مستقیم به سمت علامت هالیوود پرواز می‌کنند. 

خانه دیوید با نور از محیط اطراف مجزا شده است. در انتهای یک جاده و در بالای تپه است. جاده توسط یک ماشین جیپ مانند متعلق به ژنرال جیم بسته شده است که نوری قرمز و آبی را به اطرافش می‌پاشد. یک هلی‌کوپتر دیگر بالای خانه است که ستونی از نوری خیره کننده را روی خانه انداخته. سربازها در اطراف خانه بالا و پایین می‌روند و چراغ قوه‌های دستی‌‌شان را در تمام گوشه و کنار محل می‌اندازند. 

سرگرد کلم می‌گوید «ما تمام منطقه را امن کرده‌ایم.»

هیرو در حاشیه نورهایی که خانه را چراغانی کرده‌اند، نورهای معمول منطقه را هم می‌بیند که سربازها سعی می‌کنند با چراغ‌قوه‌هایشان آن را به عقب برانند، تلاش می‌کنند‌ آن را شکست دهند. هیرو می‌خواهد به بخش تاریک برود و به یک پیکسل در پنجره مسافری که در هواپیما از آنجا عبور می‌کند تبدیل شود. دوست دارد به زیست-توده بپوندد. 

لپ‌تاپ دیوید در کنار میزی که معمولا دوست داشت پشت آن بنشیند افتاده است. اطرافش پر شده از خرده ریزهای پزشکی. در وسط خرده ریزها، چشمی دیوید خودنمایی می‌کند که یا حین زمین خوردن دیوید از چشمش جدا شده یا پزشک اورژانس آن را از سرش باز کرده است. 

هیرو چشمی‌ را برمی‌دارد و در آن نگاه می‌کند و تصویر را می‌بیند: دیواری از سیاه و سفیدی استاتیک. کامپیوتر دیوید اسنوکرش کرده است. چشمانش را می‌بندد و چشمش را به زمین می‌اندازد. کسی نمی‌تواند با نگاه کردن به یک بیت‌مپ صدمه ببینند. یا شاید هم می‌تواند؟

خانه یک قلعه مدرن با برجی در یک انتهایش است. دیوید و هیرو و بقیه هکرها عادت داشتند با یک جعبه آبجو و یک هیباچی (پانویس: hibachi. منتقل ذغالی برای طبخ غذاهای ژاپنی) به برج بروند و کل شب را با میگوهای درشت و پای خرچنگ و هشت‌پا و پایین دادن آن‌ها با آبجو، به صبح برسانند. حالا بدون شک برج خالی است و تنها ساکنش همان هیباچی قدیمی شده است که احتمالا حالا مثل یک قطعه عتیقه، غرق زنگ و خاکستر شده. هیرو یکی از آبجوهای دیوید را از فریزر برمی‌دارد و مدتی در جایی که زمانی مکان مورد علاقه‌اش  بوده، ساکت می‌نشیند و به آرامی آبجو را مثل روزهای قدیم مزه مزه می‌کند و داستان‌های پنهان شده در نور شهر را می‌خواند.

منطقه قدیمی ومرکزی شهر در مهی ارگانیک و ابدی پوشانده شده. در شهرهای دیگر، شما آلودگی‌های صنعتی را تنفس می‌کنید، اما در لس آنجلس، آمینو اسید در هوا معلق است. اینجا، مه ارگانیک، ردیف به ردیف - درست مثل رشته‌های ملتهب یک توستر برقی - تمام سطح شهر را فرا گرفته‌اند است.

در انتهای تنگه، نورهای شهر، طاق نصرت‌ها و حروف درخشان و نورانی با ستاره‌ها تلاقی می‌کنند. نورهای قرمز و سفید با تبعیت از منطق فازی چراغ‌های راهنمایی در طول جاده‌ها و اتوبان‌ها پایین و بالا می‌روند. کمی دورتر، تا خود سطح دریاچه، میلیون‌ها لوگو شهر را پوشانده‌اند. در هر دو طرف گتوهای شعب شرکت‌ها، منطقه‌های سیاهی وجود دارد که احتمالا در حال ساخت و سازند و تکه تکه با نورافکن‌های ایمنی خانه‌های افراد روشن شده‌اند. 

ویروس‌ها و شرکت‌ها به یک شیوه کار می‌کنند: چیزی که از یک جا وارد شود، به جاهای دیگر هم نفوذ می‌کند. فقط کافی است یک طرح تجاری داشته باشید که به اندازه کافی بدخیم و در عین حال بهینه باشد، بعد باید آن را در پوشه‌های اداری خلاصه کنید (دی ان ای) و بعد آن را زیراکس (علامت تجاری) کنید و در بین خطوط یک اتوبان حاصل‌خیر و مستعد قرار دهید که مسافران زیادی دارد و بعد پول جاری خواهد شد.

در زمان‌های دور، برای خوردن قهوه کافی بود به «کافه تریای مامان» بروید و حسی مانند خانه خودتان داشته باشید. در آن روزها تا وقتی شهر زادگاهتان را ترک نکرده بودید، همه چیز بر وفق مراد بود اما همین که از شهر خودتان خارج می‌شدید و به شهر مجاور می‌رفتید، یک غریبه بودید و در هر قهوه‌خانه‌ای همه به شما خیره می‌شدند و معمول‌ترین غذای آن شهری چیزی بود که شما تا به حال حتی اسمش را هم نشنیده بودید. در‌ آن دوران اگر به اندازه کافی در سفر می‌ماندید، خانه خودتان برایتان غریبه می‌شد. 

اما وقتی حالا یک بازرگان از نیوجرسی به دوبوک می‌رود، می‌داند که می‌تواند وارد هر مک‌دونالدی بشود بدون اینکه کسی به او خیره شود. می‌تواند بدون نگاه کردن به منو غذا سفارش دهد و از مزه آن کاملا مطمئن باشد. مک دونالد خانه‌ای است که در یک پوشه خلاصه و زیراکس شده است. شعار همه گتوهای شرکت‌ها، «بدون هیچ چیز غیرمنتظره» است که در پس هر لوگو و هر تابلوی تبلیغاتی به چشم می‌خورد. 

مردم آمریکا که در غیرمنتظره‌ترین و بدترین کشور جهان زندگی می‌کنند، با این شعار آرام می‌شوند. حالا از لوگلو خارج شوید و به جایی بروید که دره‌ها و تنگه‌ها پناهنده‌های واقعی آمریکا را در آغوش گرفته‌ است. این مردم از آمریکای واقعی فرار کرده‌اند، آمریکای بمب اتم، آمریکای پوست سر، هیپ‌هاپ، نظریه آشوب، روکفشی‌های سیمانی، گیره‌های مار، قاتلان خوشی، پیاده‌روی فضایی، پرش‌های بوفالو، مغازه‌هایی که می‌توانید با خودرو داخلشان شوید، موشک‌های کروز، راهپیمایی شلمن،  ترافیک، گنگ‌های موتورسیکلت سوار و بانجی جامپینگ. این آدم‌ها ماشینشان را جایی که کامپیوترها طرح کرده‌اند پارک می‌کنند و سعی می‌کنند در خانه‌های خودشان خوشبخت باشند.

تنها کسانی که در شهر مانده‌اند، خیابانی‌هایی هستند که از زباله‌ها ارتزاق می‌کنند؛ مهاجرانی که مانند ترکش‌های یک انفجار بزرگ، از آسیا به بیرون پرتاب شده‌اند و همچنین کشیش‌های تکنومدیای هنگ کنگ بزرگ‌تر آقای لی. آدم‌های جوان باهوشی مثل دیوید و هیرو هم اینجا هستند. کسانی که خطر زندگی در شهر را پذیرفته‌اند چرا که به انگیزش‌های ناشی از آن نیاز دارند و می‌دانند که از پسش برمی‌آیند.
# فصل بیست و پنج


وای.تی. درست نمی‌داند کجا هستند. مشخص است که در ترافیک گیر کرده‌اند. ترافیکی که ظاهرا قابل پیش‌بینی هم نبوده است.

او اعلام می‌کند که «وای.تی. حالا باید برود.»

یک ثانیه می‌گذرد و خبری نمی‌شود. بعد مرد هکر در صندلی‌اش عقب می‌نشیند و با چشم برداشتن از صفحه نمایش سه بعدی کامپیوتر، از بالای چشمی‌هایش به دیوار روبرو چشم می‌دوزد و می‌گوید «باشه.»

مرد چشم شیشه‌ای به سرعت خودش را داخل می‌کند و بعد از کنار زدن روکش برودتی سیلندر، آن را به وای.تی. می‌دهد. در همین‌حال یکی از مافیایی‌ها که در کناری لم داده، در پشتی خودرو را باز می‌کند و ترافیک سنگین بلوار را جلوی چشم‌ها به نمایش می‌گذارد. 

مرد چشم شیشه‌ای می‌گوید «و یک چیز دیگر...» و نامه‌ای را در یکی از جیب‌های بی‌شمار لباس وای.تی. فرو می‌کند. 

وای.تی. می‌پرسد «این چیست؟»

مرد دستانش را به علامت مرتب بودن همه چیز بالا می‌برد و می‌گوید «نگران نباش. یک چیز کوچک است. حالا برو.» و به مردی که تخته اسکیت را در دست دارد اشاره می‌کند. ظاهرا مرد این‌کاره است چون به راحتی تخته را به سمت زمین پرت می‌کند. زاویه فرود غیرمعمول است و نقطه اصابت به زمین تقریبا در میانه راه بین مرد و وای.تی. . اما چرخ‌ها خیلی وقت است که زمین را دیده‌ و زاویه اصابت را محاسبه کرده‌اند و مثل دست و پای یک بازیکن بسکتبال که از یک دانک بلند در حال فرود به زمین باشد، در زاویه و طول مناسب قرار گرفته‌اند. تخته روی چرخ هایش فرود آمده و با کمی اینطرف و آنطرف شدن، تعادلش را بازیافته و سپس به سمت وای.تی. شتاب گرفته و در کنار او متوقف شده است. 

وای.تی. روی اسکیت می‌ایستد و با چند بار پا زدن از در عقب خودرو خارج می‌شود و مستقیم  به روی کاپوت پونتیاکی می‌پرد که در فاصله بسیار کمی در پشت سر آن‌ها قرار دارد. شیشه جلوی پونتیاک سطح شیب دار ایده‌آلی است برای گرفتن سرعت اولیه و وقتی وای.تی. به آسفالت می‌رسد، صدای بوق راننده پونتیاک بیشتر از همه خودش را آزار می‌دهد. هیچ راهی نیست که راننده بتواند اسکیت‌برد را تعقیب کند، چون ترافیک عملا متوقف است. تا کیلومترها، وای.تی. تنها چیزی است که می‌تواند حرکت کند. در واقع این دلیل وجودی پیا‌م‌رسان‌ها است. 

ریورند وینز پیرلی گیت شماره ۱۱۰۶ یکی از آن بزرگ‌ها است. شماره سریال پایینش هم، نشان دهنده قدمت است. این، سال‌ها پیش ساخته شده، زمانی که زمین ارزان بود و پارکینگ‌ها بزرگ. پارکینگ نیمه پر است. اغلب تنها چیزی که در ریورند وینز می‌بینید، ماشین‌های قدیمی هستند که عبارت‌های بی سر و ته اسپانیایی با لاک ناخن روی سپرهای پشتشان نوشته شده است. اینها مبلغان سنتروآمریکن بوده‌اند که به دنبال پیدا کردن شغل مناسب و رها شدن از زندگی بیرحم کاتولیکی در خانه پدریشان، به اینجا آمده‌اند. این پارکینگ در عین حال کلی هم از آن قوطی کبریت‌های استانداردی دارد که پلاک‌هایی از مناطق مختلف بربکلاو بر روی سپرهایشان نصب شده.

ترافیک در این بخش از بلوار کمی بهتر است و این باعث می‌شود که وای.تی. با سرعت خوبی وارد پارکینگ شود. وقتی سریع می‌روید، مقاومت کردن در برابر وسوسه یک پارکینگ مسطح بسیار سخت است و حتی اگر از دید یک نوجوان هم به قضیه نگاه نکنید، ایده خوبی است که چرخی در اطراف بزنید تا با محیط آشنا شوید. وای.تی. کشف می‌کند که پارکینگ متعلق به شعبه خردکن‌ کناری است. «ما خودروی شما را در چند دقیقه به پول تبدیل می‌کنیم.» و انتهای پارکینگ هم به پارکینگ فروشگاه بعدی می‌رسد. احتمالا یک خرمنکوب هم می‌تواند لس آنجلس تا نیویورک را پارکینگ به پارکینگ طی کند. 

این پارکینگ، در بعضی جاها صدای تق تق و خر خر می‌دهد. به پایین که نگاه می‌کند، می‌بیند پشت شعبه، نزدیک زباله‌دانی، آسفالت از شیشه‌های آمپول برق می‌زند، مثل همانی که دیشب اسکوئیکی به آن نگاه می‌کرد. آمپول‌ها مثل ته سیگارهایی که پشت ساختمان یک بار پخش می‌شوند، همه جا به چشم می‌خورند. چرخ‌های اسکیت که از روی آن‌ها رد می‌شود، می‌شکنند و روی کفپوش پارکینگ پخش می‌شوند.

مردم جلوی در ورودی ایستاده‌اند و منتظر هستند که داخل شوند. وای.تی. صف را می‌شکند و داخل می‌شود. 

اتاق جلویی پیرلی گیتس عالیجناب کشیش وین بی‌تردید مثل همه نمونه‌های دیگر است. ردیفی از صندلی‌های تشک‌دار از جنس وینیل که عبادت‌کنندگان می‌توانند در آن منتظر شوند تا شماره‌شان خوانده شود و میز کوچکی که روی آن مجله‌های باستانی گذاشته شده. یک گوشه برای بازی و وقت‌گذراندن کودکان - تقلیدی از جنگ کهکشان‌ها که با پلاستیک تزریقی بازنمایی شده است. پیشخوانی که از چوب تقلبی ساخته شده و انتظار می‌رود یادآور یک کلیسای قدیمی باشد. پشت پیشخوان هم یک دختر چاق دبیرستانی که موی بلوندش را به خوبی با اتوی مو فر کرده، سایه چشم آبی متالیک زده و با وجود یک لایه از آرایش قرمز بر روی صورت و گونه‌های تزریقی‌اش، یک جور ردای مذهبی نازک هم بر روی تی شرتش پوشیده است.

وقتی وای.تی. وارد می‌شود، دختر درست در وسط یک تراکنش است. او وای.تی. را می‌بیند ولی هیچ پوشه سه منگنه‌ای در هیچ کجای جهان نیست که به شما اجازه دهد یک تراکنش را به هم بزنید و نصفه بگذارید.

وای.تی. که نمی‌داند چکار کند، آه می‌کشد و دست‌هایش را به نشانه بیقراری و عجله به سینه می‌زند و می‌ایستد. در هر موسسه تجاری دیگری که بود تا حالا جهنم به پا کرده بود و طوری پشت پیشخوان رفته بود که انگار صاحب شرکت است. اما این یک کلیسا است و نمی‌شود کاری کرد. 

یک قفسه کوچک جلوی پیشخوان وجود دارد که در آن بروشورها و تراکت‌های مذهبی گذاشته‌اند. برداشتن آزاد است اما توصیه شده که کمک مالی کنید. بخش بزرگی از قفسه کوچک، به مشهورترین کتاب پرفروش عالیجناب رین اختصاص داده شده: چگونه آمریکا از کمونیسم نجات یافت: الویس کندی را کشت. 

وای.تی. پاکت نامه‌ای را که مرد چشم شیشه‌ای در جیبش گذاشته بیرون می‌آورد. متاسفانه کلفت نیست و آنقدر هم نرم است که معلوم است پر از پول نیست.

پاکت حاوی نیم دوجین عکس است. همه از عمو انزو. عمو انزو در باغ جلوی یک خانه بزرگ، بزرگ‌تر از هر خانه‌ای که وای.تی. به چشم خود دیده است. عمو انزو روی یک اسکیت‌بورد ایستاده. یا از اسکیت‌بورد به زمین افتاده. در بعضی عکس‌ها هم خیلی آرام در حالی که دست‌هایش به دو طرف باز است، روی اسکیت‌بورد مشغول حرکت است و مسوولین امنیت با استرس به دنبالش می‌دوند. 

یک کاغذ به دور عکس‌ها بسته شده: 

«وای.تی -- ممنون از کمکت. همان‌طور که می‌بینی سعی کردم برای انجام این ماموریت تمرین کنم اما باید بیشتر کار کنم. دوست تو، عمو انزو.»


وای.تی. عکس‌ها را مثل اول لای کاغذ می‌پیچد و پاکت را جیب می‌گذارد. لبخند خفه‌ای می‌زند و به مسایل کاری باز می‌گردد.

دختر عبا پوش هنوز در پشت پیشخوان مشغول تراکنش است. طرف تراکنش، یک زن چهارشانه اسپانیایی زبان است که لباس نارنجی پوشیده است. 

دختر چیزهایی در کامپیوترش تایپ می‌کند. مشتری ویزا کارتش را روی پیشخوانی که از چوب تقلبی ساخته شده می‌اندازد که صدایی شبیه شلیک هفت‌تیر می‌دهد. دختر کارت را با ناخن‌های دو سانتی‌اش برمی‌دارد. این کار وای.تی. را یاد حشره‌هایی می‌اندازد که می‌خواهند از لارو بیرون بیایند. بعد نوبت به مراسم مذهبی کشیدن کارت لای شکاف الکترومغناطیس می‌رسد و پاره کردن کاغذ رسید و خواستن از زن که آن را امضا کند و شماره تلفنی را که روزها در دسترس است هم زیرش بنویسد. حتی ممکن است که دختر این تقاضا را به لاتین گفته باشد اما مهم نیست چون مشتری می‌داند که باید چکار کند و قبل از تمام شدن حرف دختر، شماره هم نوشته شده است.

بعد نوبت می‌رسد به «واژه‌ای از بالا» اما این روزها کامپیوترها و شبکه‌ها آنقدر سریع شده‌اند که رسیدن تاییدیه انتقال وجه، چند لحظه بیشتر طول نمی‌کشد. ماشین کوچکی بیپ می‌کند و با پیچیدن آوای آسمانی از بلندگوهای کوچکش، یک جفت در به شکل معجزه آسایی در پشت اتاق باز می‌شوند. 

دختر می‌گوید «از کمک مالی شما متشکریم.» - طوری که انگار این عبارت فقط یک سیلاب است.

مشتری در حالتی بهت زده به سمت درهای باز شده می‌رود. ورودی عبادت‌گاه رنگ‌آمیزی عجیبی دارد، بخشی از آن با چراغ‌های فلورسنت کارگذاشته شده در سقف روشن شده و قسمت‌های دیگر نور خود را از جعبه‌هایی شیشه‌ای می‌گیرند که نوری مشابه پنجره کلیساهای قدیم دارند. بزرگترین جعبه نورانی شبیه یک طاق گوتیک قدیمی است که کمی پهن‌تر شده و پشت آن محراب اصلی قرار دارد. در محراب مسیح، الویس و رنورد وین دیده می‌شوند. عبادت‌گذار هنوز به نیمه راه هم نرسیده که خود را بر روی زانوهایش به زمین می‌اندازد و شروع به عبادت می‌کند: "ar ia an ar is ye na a mir ia i sa, ve na a mir ia a sar ia..."

در بسته می‌شود.

دختر با حالتی عصبی به وای.تی. نگاه می‌کند می‌گوید «یک لحظه.» و بعد از خارج شدن از پشت پیشخوان و گذشتن از محوطه بازی، دری را می‌زند.

صدای مردانه‌ای از آنطرف جواب می‌دهد «اشغال است.»

دختر می‌گوید «پیام‌رسان آمده.»

مرد این‌بار آرامتر جواب می‌دهد که «الان می‌آیم.»

و واقعا در یک آن می‌آید. وای.تی. هیچ صدایی از بستن زیپ یا شستن دست نمی‌شنود. مرد کت و شلوار سیاه با یقه روحانی پوشیده و حین ورود به محوطه اتاق یک عبای سیاه هم به دوش خود می‌اندازد و با گذشتن از محل بازی بچه‌ها، چند آدمک جنگجو را با کفشش پخش و پلا می‌کند. موهایش سیاه است و خوب روغن زده شده با چند تار خاکستری. عینک سیمی دوکانونی با ته‌رنگ قهوه‌ای به چشم دارد.

وقتی به اندازه کافی نزدیک می‌شود که وای.تی. همه این جزییات را ببیند، بویش هم می‌آید. بوی ادویه قدیمی می‌دهد، بعلاوه رایحه شدید استفراغ. اما از بوی الکل خبری نیست.

مرد می‌گوید «آن را به من بده» و کیف آلومینیومی را از دست وای.تی. می‌کشد.

وای.تی. هیچ وقت نمی‌گذارد کسی چنین کاری بکند. 

می‌گوید «باید امضا کنی.» ولی خودش هم می‌داند که دیر شده. اگر اول امضا را نگیری، دیگر امیدی نیست چون نه قدرتی داری نه اهرم فشاری. حالا دیگر فقط یک بچه بداخلاق روی اسکیت‌بورد هستی.

برای همین است که وای.تی. هیچ وقت اجازه نمی‌دهد کسی محموله را از دستش بکشد. اما این آدم وزیر است - به خاطر خدا! وای.تی. حساب این یکی را نکرده بود و مرد به ناگهان کیف را قاپید و حالا هم دارد به دفترش می‌رود. 

دختر پشت پیشخوان می‌گوید «من می‌توانم برات امضا کنم». به نظر ترسیده می‌رسد. از آن هم بالاتر، بیمار. 

وای.تی. می‌گوید «شخصا خودش باید امضا کند. عالیجناب کشیش دیل تی. تورپ (پانویس:  Reverend Dale T. Thorpe)».

حالا شوک تمام شده و حال وای.تی. حسابی گرفته است. تنها چاره‌اش این است که مرد را تا دفترش دنبال کند.

دختر می‌گوید که «تو نمی‌توانی داخل شوی.» اما به جای لحن دستوری، لحنی آرزومند و ناراحت دارد. وای.تی. در را باز می‌کند.

عالیجناب دیل تی. تورب پشت میزش نشسته است. چمدان آلومینیومی جلویش باز است و پر است از همان ماجرای پیچیده‌ای که شب  درجریان راون دیده بود. رنورد دیل تی. تورب ظاهرا با یک قلاده به این چمدان بسته شده. 

نه، او واقعا چیزی را با بند از گردنش آویزان کرده است. همان‌طور که وای.تی. پلاک سگ‌های عمو انزو را به گردنش بسته. این چیز حالا از لباس بیرون آمده و در شیاری که در چمدان هست فرو رفته است. در ظاهر این وسیله یک کارت هویت لمینیت است که بارکدی روی آن چاپ شده.

حالا او کارت را از دستگاه بیرون می‌کشد و به آن اجازه می‌دهد که جلوی بدنش تاب بخورد. وای.تی. مطمئن نیست که آیا مرد متوجه حضورش شده یا نه. او مشغول تایپ کردن چیزی روی یک صفحه کلید است. با دو انگشت. مشخص است که بار اول چند حرف را جا می‌اندازد یا اشتباه تایپ می‌کند و بعد به عقب برمی‌گردد و حروف را از اول وارد می‌کند.

سروو موتور‌های درون جعبه آلومینیومی می‌چرخند و صدا می‌دهند. عالیجناب دیل تی. تروپ یکی از کپسول‌های سرنگ را بیرون آورده و آن را درون سوکتی کنار صفحه کلید گذاشته است. آمپول به آرامی در حال فرو رفتن به درون این ماشین عجیب است.

سرنگ دوباره ظاهر می‌شود. سرپوش پلاستیکی نور قرمز تکه‌تکه‌ای ساطع می‌کند. LEDهای کوچک روی درپوش شماره‌های قرمزی را نمایان کرده‌اند که مشغول شمارش معکوس است: ۵، ۴، ۳، ۲، ۱.

و قبل از اینکه شمارشگر به صفر برسد، عالیجناب دیل تی. تورب کپسول را به سوراخ دماغ سمت چپش رسانده. روی صفر، درپوش صدای هیس می‌دهد. هوا مشغول خارج شدن از درون سرنگ است. مرد نفس عمیقی می‌کشد و تمام هوای خارج شده را به ریه‌هایش می‌فرستد و بعد سرنگ را به سطل آشغال پرتاب می‌کند.

دختر می‌گوید «عالیجناب؟» و وای.تی. برمی‌گردد و او را می‌بیند که به سرعت در حال آمدن به سمت دفتر است. می‌گوید «حالا ممکن است لطفا کار من را انجام بدهید؟»

عالیجناب کشیش دیل تی. تورپ پاسخی نمی‌دهد. او در صندلی چرمی‌اش لم داده و به تصویر نئون الویس چشم دوخته است که در روزهای سربازی یک هفت‌تیر در دست دارد. 

# فصل بیست و شش

وقتی بیدار می‌شود، وسط روز است و چیزی نمانده که آفتاب بدنش را به طور کامل خشک کند. پرنده‌ها در تلاش برای کشف مرده یا زنده بودن او، بالای سرش پرواز می‌کنند. هیرو از پشت بام برج پایین می‌آید و سه لیوان از آب لوله‌های لس‌آنجلس می‌نوشد. از یخچال دیوید کمی بیکن پیدا می‌کند و آن را در ماکروویو می‌اندازد. بیشتر آدم‌های ژنرال جیم غیب شده‌اند و فقط چند نگهبان دم در باقی دیده می‌شوند. هیرو تمام در و پنجره‌هایی را که رو به تپه باز است می‌بندد چون هر چه که می‌کند نمی‌تواند فکر راون را از سرش بیرون کند. در نهایت پشت میز آشپزخانه می‌نشیند و چشمی‌هایش را به چشم می‌زند.


خورشید سیاه پر است از آسیایی‌ها، از جمله‌ آدم‌های صنعت فیلم بمبئی که در حال دست کشیدن به سبیل‌های سیاهشان، به هم نگاه می‌کنند و سعی می‌کنند به این نتیجه برسند که فیلم پر از زد و خوردی که قرار است سال بعد در پرسپولیس ساخته شود، چه چیزی خواهد بود. اینجا یک کابوس است و هیرو یکی از معدود آمریکایی‌های میان این کابوس. 

در دیوار پشتی، چند اتاق خصوصی هست. از اتاق‌های کوچک یکی دو نفره گرفته تا اتاق‌های کنفرانسی که می‌توانند محلی باشند برای کنفرانس مجازی چندین آواتار. جاونیتا در یکی از اتاق‌های کوچک منتظر هیرو است. آواتار جاونیتا مثل خودش است. یک ارائه صادقانه بدون حتی تلاش برای پوشاندن اولین نشانه‌های پیری در اطراف چشم‌های سیاه درشتش. موی براقش آنقدر دقیق ساخته شده که هیرو می‌تواند تارهای مجزای آن را تشخیص دهد که نور را به رنگین‌کمانی از رنگ می‌شکنند. 

هیرو می‌گوید «من در خانه دویوید هستم، تو کجایی؟»

جاونیتا پاسخ می‌دهد «در هواپیما - احتمال دارد که قطع بشوم.»

«می‌آیی اینجا؟»

«در واقع به اورگون.»

«پورتلند؟»

«آستوریا.»

«در کل دنیا چه دلیلی ممکن است باعث شود در چنین وقتی به آستوریا، اورگون بروی؟»

جاونیتا نفس عمیقی می‌کشد و آن را شکسته بیرون می‌دهد. «اگر گفته بودم، جر و بحث‌مان می‌شد.»

هیرو می‌گوید «خبر جدیدی از دیوید نیست؟»

«نه. همان‌ها که بود.»

«کالبد شکافی نکرده‌اند؟ چیزی پیدا نشده؟»

جاونیتا آه می‌کشد، به نظر خسته است. «کالبدشکافی لازم نیست. مساله نرم‌افزاری است نه سخت‌افزاری.»

«هاه؟»

«مشغول دوره کردن همان مظنون‌های همیشگی هستند. کت اسکن، ان ام آر اسکن، پی ای تی اسکن و ای ای جی. همه چیز مرتب است. اشکالی در مغزش نیست. سخت‌افزار سالم است.»

«یعنی فقط یک برنامه اشتباهی اجرا کرده؟»

«احتمالا نرم‌افزارش مسموم شده. دیوید دیشب اسنو کرش کرده. در مغزش.»

«سعی می‌کنی بگویی که مشکل روانی بوده؟»

جاونیتا می‌گوید «به نظرم مساله فراتر از این تعریف‌های مرسوم است. این یک پدیده جدید است. در واقع یک پدیده خیلی قدیمی.»

«و این پدیده اتفاقی به وجود می‌آید؟ یا چی؟»

«تو باید به این جواب بدهی. دیشب بعد از اینکه من رفتم تو هنوز آنجا بودی. چیز خاصی اتفاق نیافتاد؟»

«یک هایپرکارت اسنو کرش از راون گرفت. درست بیرون خورشید سیاه.»

«لعنتی. حرامزاده.»

«چه کسی حرامزاده است؟ راون یا دیوید؟»

«دیوید! من سعی کرده بودم به او اخطار بدهم.»

«استفاده‌اش هم کرد.» هیرو شروع می‌کند به توضیح دادن جریان برندی و تومار جادویی. «بعد کامپیوترش مشکل پیدا کرد و بیرون افتاد.»

جاونیتا گفت «در این مورد شنیدم و به همین دلیل هم بود که به اورژانس زنگ زدم.»

«راستش ربط کرش کردن کامپیوتر دیوید و درخواست آمبولانس را نمی‌فهمم.»

«توماری که برندی نشان می‌دهد فقط استاتیک احتمالی نیست. این تصویر حاوی حجم زیادی اطلاعات دیجیتال در شکل باینری است. این اطلاعات به شکل مستقیم وارد عصب بینایی دیوید می‌شوند و این عصب بخشی از مغز است. اگر به مردمک چشم یک نفر دقیق نگاه کنی،‌ در اصل به ترمینال اصلی مغزش چشم دوخته‌ای.»

«دیوید کامپیوتر نیست و نمی‌تواند اطلاعات باینری را بخواند.»

«اما یک هکر است و برای زنده ماندن با باینری سر و کله می‌زند. این قابلیت حالا دیگر در اعماق مغزش حک شده و مغزش آماده پذیرش اطلاعات صفر و یک است. همین‌طور هم تو پسر.»

«ما داریم از چجور اطلاعاتی حرف می‌زنیم؟»

«اخبار بد. یک متاویروس» و جاونیتا به توضیحش اضافه می‌کند که «این سلاح اتمی جنگ اطلاعاتی است -- ویروسی که می‌تواند باعث شود هر سیستمی خودش را به ویروس‌های جدید آلوده کند.»

«و این دیوید را مریض کرد؟»

«بله.»

«پس چرا من مریض نشدم؟»

«تو دور بودی و مغز نمی‌توانست بیت‌مت را بخواند. تصویر باید درست جلوی چشم‌هایت باشد.»

هیرو می‌گوید «در این باره فکر خواهم کرد. اما یک سوال دیگر هم دارم. راون همچنین در دنیای واقعی هم در کنار دیگر مواد، مشغول پخش یک ماده اعتیاد آور به اسم اسنو کرش است. این چیست؟»

جاونیتا جواب می‌دهد «این یک ماده اعتیاد آور نیست. آن را شبیه ماده مخدر درست کرده‌اند تا مردم به آن علاقمند شوند و مصرفش کنند. البته کمی هروئین هم قاطی آن شده تا مصرفش گسترده‌تر شود.»

«پس اگر ماده مخدر نیست، چیست؟»

«سرمی است از خون کسانی که به متاویروس مبتلا شده‌اند که بعد به شکل شیمیایی پردازش شده. این یک راه دیگر است برای پخش آلودگی.»

«چه کسی می‌خواهد این ویروس پخش شود؟»

«کلیسای خصوصی ال. باب ریفه. هر کسی که آنجاست آلوده شده.»

هیرو سرش را در دست‌هایش گرفته. در عمل مشغول فکر کردن به مساله نیست بلکه به فکر اجازه داده تا در سرش بچرخد تا کمی آرام شود و بعد بتواند فکر کند. «یک لحظه صبر کن جاونیتا. درست و دقیق بگو. این چیز - اسنو کرش - یک ویروس است، ماده مخدر است یا یک دین؟»

جاونیتا با بی‌اعتنایی جواب می‌دهد «اینها چه فرقی با هم می‌کنند؟»

جاونیتا با این‌طور حرف زدنش هیچ کمکی به هیرو نمی‌کند تا بتواند بحث را درک کند. دوباره می‌پرسد «اما چطور می‌توانی چنین چیزی بگویی؟ تو که خودت یک آدم مذهبی هستی.»

«همه دین‌ها را با هم یکی نکن هیرو.»

«متاسفم.»

«همه مردم دین دارند. مثل این است که در سلول‌های مغزی ما یک جور گیرنده دین کار گذاشته شده باشد و در نتیجه همه جذب چیزهایی بشوند که به شکلی این غریزه را ارضاء می‌کنند. حالا به این دقت کن که دین مساله‌ای بسیار مسری بوده - اطلاعاتی که در مغز تکثیر می‌شود به خاطر گیرنده‌های قوی، به سرعت از یک انسان به انسان دیگر گسترش پیدا می‌کند. در قدیم دین این‌طوری بوده و حالا هم متاسفانه با همین مساله روبرو شده‌ایم. تلاش‌های زیادی شده که انسان از دست ادیان ابتدایی و غیرمنطقی رها شود. شاید اولین تلاش توسط کسی به نام انکی  (پانویس: Enki) تقریبا در چهارهزار سال قبل انجام شد. تلاش دوم مربوط بود به هشتصد سال قبل از میلاد و روحانیون یهود. تلاش بعدی مربوط بود به مسیح که توسط تاثیرات مسری دیگران، فقط پنجاه روز بعد از مرگش منحرف شد. کلیسای کاتولیک ویروس را مدت‌ها کنترل کرده بود اما حالا با یک وضعیت همه‌گیری جدید روبرو هستیم که در سده ۱۹۰۰ و در کانزاس شروع شد و در تمام این مدت در حال کسب انرژی اولیه برای جهش بوده است.»

هیرو معتقد است که اول باید رفت سراغ مسایل اولیه. «تو به خدا اعتقاد داری یا نه؟»

«بدون شک دارم.»

«به مسیح هم اعتقاد داری؟»

«بله. اما نه به بازگشت فیزیکی بدن مسیح به دنیا.»

«و چطور می‌توانی بدون این اعتقاد یک مسیحی باشی؟»

جاونیتا می‌گوید «در واقع باید بگویم که چطور کسی می‌تواند با اعتقاد به رستاخیز فیزیکی مسیح، هنوز مسیحی باشد. هر کسی که زحمت خواندن انجیل‌ها را کشیده باشد می‌تواند بگوید که بازگشت فیزیکی مسیح، افسانه‌ای است که سال‌ها بعد از نوشتن شدن تاریخ، به ماجرا اضافه شده‌ است. این نظر من است.»

بیشتر از این، جاونیتا دوست نداشت چیزی بگوید و اضافه کرد که نمی‌خواهد الان در این باره صحبت کند. جاونیتا نمی‌خواهد تفکر هیرو را «در این نقطه» دچار پیش‌داوری کند.

هیرو می‌گوید «اینکه می‌گویی در این نقطه یعنی نقطه دیگری هم خواهد بود؟ قرار است رابطه‌مان حفظ شود؟»

«می‌خواهی کسانی که دیوید را مسموم کردند پیدا کنی؟»

«البته. بدون شک جاونیتا. حتی اگر دوستی من و دیوید را کنار بگذاریم، ترجیح می‌دهم خودم زودتر از اینکه مسمومم کنند، پیدایشان کنم.»

به قفسه بابل نگاه کن هیرو و بعد اگر من از آستوریا برگشته بودم، بیا پیش من.»

«اگر برگشتی؟ آنجا قرار است چکار کنی؟»

«تحقیق.»

جاونیتا در تمام صحبت لحن یک تاجر را حفظ کرده. به هیرو اطلاعاتی داده است و سعی کرده راه را هم نشان بدهد اما در ته صدایش خسته است و مضطرب و هیرو می‌تواند تشخیص بدهد که عمیقا ترسیده است. 

هیرو می‌گوید «موفق باشی.». دوست داشت می‌توانست بیشتر گپ بزند و بحث دیشب را ادامه دهد اما از دیشب تا حالا، چیزی در ذهن جاونیتا تغییر کرده و گپ زدن دوستانه یا عاشقانه آخرین چیزی است که به آن فکر می‌کند. 

جاونیتا قرار است کار خطرناکی در اورگون بکند و نمی‌خواهد با گفتن ماجرا به هیرو، او را نگران کند. 

جاونیتا می‌گوید «در قفسه بابل برایت چیزهای جالبی در مورد کسی به اسم اینانا وجود دارد.»

«اینانا کیست؟»

«یک الهه سومری. من یک جورهایی عاشقش هستم. به هرحال تا آنانا را درک نکرده باشی نمی‌توانی درک کنی می‌خواهم چکار کنم.»

«خب.. موفق باشی. کی برمی‌گردی؟ من می‌خواهم کمی با هم باشیم.»

«احساست دو طرفه است. اما اول باید این جریان را حل کنیم.»

«اوه.. من نمی‌دانستم که بخشی از جریان هستم.»

«خودت را به خنگی نزن. ما همه درگیریم.»

هیرو از اتاق خارج می‌شود و دوباره به خورشید سیاه باز می‌گردد.

مردی در چهارضلعی هکرها هست که کاملا از بقیه متمایز است. آواتارش جذاب به نظر نمی‌رسد و در کنترل آن هم مشکل دارد. شبیه کسی است که برای اولین بار چشمی گذاشته و به متاورس آمده و هنوز درست بلد نیست راه برود. مدام به میزها می‌خورد و وقتی که می‌خواهد برگردد، چند دور به دور خودش می‌چرخد تا بتواند خودش را متوقف کند.

هیرو به سمت او می‌رود چون صورتش کمی آشنا به نظر می‌رسد. بالاخره بعد از اینکه آواتار به اندازه کافی ثابت می‌ماند تا هیرو نگاهی به چهره‌اش بیندازد، آن را می‌شناسند. کلینت است. کسی که بیشتر از هرجای دیگری در شرکت برندی می‌شود پیداش کرد.

کلینت هم هیرو را به جا می‌آورد و چند لحظه ظواهر شگفتی روی صورتش ظاهر می‌شود. بعد دوباره همان صورت همیشگی عبوس، بسته و گره شده جای هیجان را می‌گیرد. آواتار دست‌هایش را بالا می‌گیرد و هیرو می‌بیند که درست مثل برندی، توماری در دستان کلینت است.

هیرو سراغ کاتانایش می‌رود اما تومار که در حال باز شدن جلوی صورتش است، نور آبی بیت مپ داخلش را نمایان کرده است. سریع بدنش را به کنار تاب می‌دهد و در سمت راست کلینت قرار می‌گیرد و بعد از بالا بردن کاتانا، آن را پایین می‌آورد و هر دو بازوی کلینت را قطع می‌کند.

تومار در حین افتادن بازتر می‌شود. هیرو به آن نگاه نمی‌کند. کلینت به پشت برگشته و مضبوحانه تلاش می‌کند از خورشید سیاه فرار کند و مثل توپ پینبال، از میزی به میزی می‌خورد. 

اگر هیرو با قطع سر، مرد را بکشد، آواتارش در خورشید سیاه باقی خواهد ماند تا توسط جن‌های قبرستان به بیرون منتقل شود. هیرو می‌تواند در این مدت سعی کند بدن را هک کند و ببیند که این مرد از کجا به متاورس وارد شده است. 

اما چند دوجین هکر هم هستند که دور آن‌ها جمع شده‌اند و اگر جلو بیایند و به تومار نگاه کنند، سرنوشت بهتری از دیوید نخواهند داشت.

هیرو بالای تومار چمباتمه می‌زند و بدون نگاه کردن به آن، یکی از درپوش‌های مخفی کف تالار را باز می‌کند. این درپوش‌ها را خودش برنامه‌نویسی کرده و به درون سیستم تونل‌های خورشید سیاه راه دارد. او تنها کسی در بین هکرهای حاضر در سالن است که می‌تواند این درپوش‌ها را باز کند. هیرو بدون نگاه کردن و با یک دست تومار را به سمت سوراخ زیر در پوش هول می‌دهد و سپس درپوش را می‌بندد. 

هیرو می‌تواند کلینت را ببیند که به در خروجی رسیده و سعی می‌کند آواتارش را از لای در رد کند. هیرو به دنبالش می‌دود. اگر مرد به خیابان برسد، رفته است - مثل یک روح نیمه شفاف. با پانزده متر جلوتر بودن از هیرو و میلیون‌ها روح نیمه شفاف دیگر در خیابان، پیدا کردن مرد غیر ممکن خواهد بود. مثل همیشه جمعیت بزرگی از علاقمندان جلوی در خورشید سیاه جمع شده‌اند. این صحنه و چند آدم سیاه و سفید صحنه همیشگی جلوی در خورشید سیاه است.

یکی از این آدم‌های سیاه و سفید، وای.تی. است. احتمالا آنجا ایستاده تا هیرو بیرون بیاید و با هم گپی بزنند. 

هیرو فریاد می‌کشد «وای.تی.! آن مرد بدون دست را تعقیب کن.»

هیرو فقط چند ثانیه بعد از کلینت از در خارج می‌شود اما نه خبری از کلینت است و نه خبری از وای.تی...

او به داخل خورشید سیاه برمی‌گردد، یکی از درپوش‌ها را بر می‌دارد و به داخل سیستم تونل - سرزمین جن‌های قبرستان. یکی از آن‌ها تومار را برداشته و دارد از راه تونل‌های زیرزمینی به مرکز متاورس می‌رود تا آن را بسوزاند.

هیرو می‌گوید «هی رفیق! تونل بعدی را به راست برو و آن را در دفتر من بگذارد. البته لطف کن قبل از گذاشتن، لوله‌اش کن.»

او به دنبال جن راه می‌افتد و از زیر خیابان مسیر را طی می‌کند تا به محله‌ای می‌رسد که اکثر هکرها در آن زندگی می‌کنند. هیرو به جن می‌گوید که تومار را در کارگاهش بگذارد. اتاق زیرزمین جایی است که هیرو به هک می‌پردازد. بعد از اطمینان از جای مناسب تومار لوله شده، هیرو به سمت طبقه بالا که دفترکارش است راه می‌افتد. 
# فصل بیست و هفت



تلفن صوتی هیرو زنگ می‌زند. هیرو برش می‌دارد. 

صدای وای.تی. در تلفن می‌پیچید که می‌گوید «کم کم فکر می‌کردم که دیگه هیچ وقت از اونجا بیرون نمیای.»

هیرو می‌گوید «الان کجا هستی؟»

«در واقعیت یا متاورس؟»

«متاورس»

«در متاورس در مونوریل هستم. تازه از ایستگاه ۳۵ گذشته‌ایم.»

«واقعا؟ باید سوار قطار سریع السیر شده باشی.»

«نتیجه خوبی گرفتی. آن کلینت که دستش را قطع کردی، دو کوپه جلوتر از منه. فکر نکنم متوجه تعقیب شدنش شده باشد.»

«در واقعیت کجا هستی؟»

دختر جواب می‌دهد که «در یک ترمینال عمومی، نبش خیابون کناری کشیش وین.»

«اوه واقعا؟ چه جذاب.»

«تازه یه بسته تحویلشون دادم.»

«چجور بسته‌ای؟»

«یه چمدون آلومینیومی.»

هیرو کل داستان را از وای.تی. می‌شنود، یا لااقل چیزی که به نظرش کل داستان است - راهی برای گفتن تفاوت این دو وجود ندارد. 

«مطمئن هستی ور ور هایی که آدم‌های توی پارک می‌کردند با ور ورهای زنی که در کشیش وین دیدی یکی بود؟»

وای.تی. جواب می‌دهد « شک ندارم. من کلی آدم می‌شناسم که به اونجا می‌روند. یا کسایی که پدر مادراشون می‌رن و اونا رو هم می‌برن.»

«به پیرلی گیتس عالیجناب کشیش وین؟»

«بله. همه اونا به همون شیوه ورد می‌خونن. من قبلا اونو شنیدم.»

«تشکر رفیق. من باید سراغ یک تحقیق اساسی برم. بعدا حرف می‌زنیم.»

«بعدا.»

کارت بابل/اینفوکالیپس (پانویس: Babel یا همان برج بابل اشاره به داستانی است از کتاب مقدس یهودیان و Infopocalypse ترکیب کلمات اینفورمیشن (اطلاعات) و آخر الزمان است) روی میز منتظر است. هیرو آن را برمی‌دارد و کتابدار وارد می‌شود. 

هیرو می‌خواهد از کتابدار بپرسد که آیا می‌داند که لاگوس مرده یا نه، اما این سوال بیهوده است. کتابدار این را می‌داند و نمی‌داند. اگر بخواهد می‌تواند در کتابخانه چک کند و در کسری از ثانیه بداند که لاگوس مرده ولی این اطلاعات در مغزش وجود ندارد. کتابدار حافظه مستقل ندارد. کتابخانه حافظه‌اش است و در هر لحظه تنها می‌تواند به بخش کوچکی از کتابخانه دسترسی داشته باشد.

هیرو می‌گوید «درباره ورد خواندن چه چیزی می‌توانی به من بگویی؟»

کتابدار جواب می‌دهد «لغت فنی برای اینکار 'گلوسولالیا' است: دعا خواندن از طریق لغات نامفهوم.»

«لغت فنی؟ چرا یک رسم مذهبی باید لغت فنی داشته باشد؟»

کتابدار ابروهایش را بالا می برد. «اوه. در این باره حجم زیادی ادبیات فنی وجود دارد. این یک مفهوم عصب‌شناختی است که ادیان از آن به نفع خودشان استفاده کرده‌اند.»

«مسیحی‌ها؟»

«مسیحی‌های پنتکوست (پانویس: Pentecost). پاگان‌های یونانی هم این‌کار را می‌کردند. افلاطون این‌کار را تئورنانیا می‌نامد. فرقه‌های شرقی امپراطوری روم هم این‌کار ر می‌کردند. اسکیموهای خلیج هادسون، شمن‌های (پانویس: Shama به جادوگران درمانی سنتی گفته می‌شود) چوکچی، لاپاها، یاکوتاها، کوتوله‌های سمانگ، فرقه‌های دینی بورنتوی شمالی و همین‌طور کشیش‌های ترهی زبان غنا. علاوه بر اینها، فرقه آماندیکی زولو و شاخه‌ مذهبی شانگ تی هویی چین. به این‌ها اضافه کن رابط‌های روحی تونگا و فرقه برزیلی اومباندا را. مردم محلی تونگوس در سیبریا می‌گویند که وقتی شمن به این حالت خلسه می‌روند و سیلاب‌ها از دهانش سرازیر می‌شود، کل زبان طبیعت را می‌آموزد.»

«زبان طبیعت.»

«بله قربان. مردم آفریقایی سوکوما می‌گویند که این زبان کیناتون است، زبانی که تمام اجداد جادوگرها به آن صحبت می‌کردند. گفته می‌شود که همه این جادوگرها در یک قبیله واحد زاده شده بودند.»

«و چه چیزی باعث آن می‌شود؟»

«اگر توضیحات متافیزیکی را کنار بگذاریم، تنها توضیح این است که گلوسولالیا از ساختارهایی که در اعماق مغز انسان شکل گرفته‌اند و در تمام انسان‌ها مشترکند، ریشه می‌گیرد.»

«چجوری چیزی است؟ این مردم چه کارهایی می‌کنند؟»

«سی. دبلیو. شاموی موارد مشاهده شده در ۱۹۰۶ در لس‌آنجلس را بررسی کرد و شش نشانه اصلی پیدا کرد: از دست دادن کامل کنترل منطقی، سلطه احساسات که موجب حمله عصبی می‌شود، نبود اندیشه و اراده، عملکرد خودکار اعضای کلامی فرد، از دست دادن حافظه و گاهی هم اختلالات فیزیکی مانند انبساط و انقباض سریع عضلات یا تشنج. یوسبیوس در سال ۳۰۰ مفهوم مشابهی را مشاهده کرده و می‌نویسد که پیامبران دروغین در ابتدا به طور عمدی خودآگاه خود را سرکوب می‌کنند و به حالتی می‌روند که شروع به هذیان‌گویی می‌کنند.»

«توجیحات مسیحی برای این پدیده چیست؟ آیا چیزی در انجیل هست که از این پشتیبانی کند.»

«عید پنتکوست.»

«قبلا هم به این اشاره کردی. چی هست؟»

«این از ریشه پنتکوستوس یونانی به معنی پنجاهم می‌آید و اشاره دارد به پنجاهمین روز بعد از به صلیب کشیدن مسیح.»

«جاونیتا هم به من گفت که مسیحیت توسط تاثیراتی که تنها پنجاه روز بعد از مرگ مسیح به آن اضافه شد به انحراف رفته. احتمالا منظورش همین بوده. جریان این پنجاهمین روز چیست؟»

    ۴. سپس همه از روح‌القدس پُر گشتند و آن‌گونه که روح بدیشان قدرت تکلّم می‌بخشید، به زبانهای دیگر سخن گفتن آغاز کردند.
    ۵. در آن روزها، یهودیانِ خداترس، از همۀ ممالک زیر آسمان، در اورشلیم به سر می‌بردند. ۶. چون این صدا برخاست، جماعتی گرد ‌آمده، غرق شگفتی شدند، زیرا هر یک از ایشان می‌شنید که آنان به زبان خودش سخن می‌گویند. ۷. پس حیران و بهت‌زده، گفتند: «مگر اینها که سخن می‌گویند جملگی اهل جلیل نیستند؟  ۸. پس چگونه هر یک می‌شنویم که به زبان زادگاه ما سخن می‌گویند؟  ۹. پارتها و مادها و عیلامیان، مردمان بین‌النهرین و یهودیه و کاپادوکیه و پونتوس و آسیا ۱۰. و فْریجیه و پامفیلیه و مصر و نواحی لیبی متصل به قیرَوان و نیز زائران رومی ۱۱. (چه یهودی و چه یهودی‌شده)؛ و همچنین مردمان کْرِت و عربستان - همه می‌شنویم که اینان به زبان ما مدح اعمال عظیم خدا را می‌گویند.» ۱۲. پس همگی متحیر و سرگشته از یکدیگر می‌پرسیدند: «معنی این رویداد چیست؟»
    
    اعمال رسولان / ۲ / ۱۲-۴

هیرو می‌گوید که «این مثل داستان برج بابل است ولی برعکس.»

«بله قربان. بسیاری از مسیحیان پنتکوست باور دارند که موهب زبان مبتنی بر آواها از طرف خداوند به آن‌ها اهدا شده تا بتوانند بدون نیاز به دانستن زبان افراد، دین خود را تبلیغ کنند. عبارت فنی این‌کار «زنوگلوسی» (پانویس: xenoglossy)  است.»

«این همان چیزی است که ریفه در آن نوار ویدیویی روی عرشه انترپرایس به آن اشاره می‌کرد. او می‌گفت که نمی‌فهمد بنگلادشی‌ها چه می‌گویند.»

«بله قربان.»

«آیا واقعا کار می‌کند؟»

کتابدار جواب می‌دهد «در قرن شانزدهم، سنت لوییس برتراند از این تکنیک استفاده کرد و بین سی هزار تا سیصد هزار بومی آمریکای جنوبی را به مسیحیت تغییر مذهب داد.»

«واو... این حتی از سرعت گسترش آبله هم بیشتر است.»

هیرو ادامه داد «و یهودی‌ها در مورد پنتکوست چه نظری داشتند؟ آن‌ها هنوز هم کنترل کشور را در دست داشتند. درست است؟»

«رومی‌ها کشور را اداره می‌کردند اما چند روحانی یهودی هم مقام‌های اداری بالایی داشتند. در این زمان، سه دسته یهودی وجود داشت: فاریسی‌ها، سدوسی‌ها و اسنس‌ها.»

«فاریسی‌ها را که از فیلم عیسی مسیح می‌شناسم. با صدای عمیق و همیشه مشغول جر و بحث با مسیح.»

کتابدار توضیح می‌دهد «آن‌ها همیشه مشغول جر و بحث با مسیح بودند چرا که دین آن‌ها بسیار سخت گیر بود. آن‌ها سرسختانه به قوانین وفادار بودند و برای آن‌ها قانون همه چیز بود. مشخصا مسیح برای آن‌ها یک تهدید به حساب می‌آمد چرا که در نهایت تبلیغ او به سمت دور شدن مردم از قانون بود.»

«او می‌خواست مردم حق داشته باشند در قراردادشان با خدا تجدید نظر کنند.»

«این به نظر یک قیاس می‌رسد و من در قیاس‌ها چندان ماهر نیستم - اما حتی اگر معنی تحت الفظی را در نظر بگیریم؛ درست است.»

«دو گروه دیگر چه کسانی بودند؟»

«سدوسی‌ها ماتریالیست بودند.»

«به چه معنا؟‌ بی.ام.و. سوار می‌شدند؟»

«خیر. ماتریالیست‌ به معنای فلسفی کلمه. فلاسفه همه یا یگانه‌انگار  (پانویس: Monist) بودند یا معتقد به دوگانگی. یگانه‌گرایان اعتقاد دارند که دنیای مادی تنها دنیای موجود است - مثل ماتریالیست‌ها. معتقدین به دوگانگی باینری فکر می‌کردند و دنیای معنوی یا روحانی را به این دنیای مادی اضافه می‌کردند.»

«خب من به عنوان یک گیک کامپیوتر باید احتمالا به دوگانگی و باینری بودن جهان باور داشته باشم.»

کتابدار ابروهایش را به علامت عدم درک موضوع گره می‌کند و می‌گوید «چه ارتباطی دارد؟»

«ببخشید. یک جوک بود. یک شوخی. مساله این است که کامپیوترها اطلاعات را به شکل باینری یا همان دوگانه ذخیره می‌کنند. من شوخی کردم که چون همیشه با سیستم‌های باینری کار می‌کنم، باید به دوگانگی در دنیا هم اعتقاد داشته باشم.»

«چقدر بامزه.» اما قیافه کتابدار چندان در حال لذت بردن از لطیفه به نظر نمی‌رسید. او ادامه داد « البته طنز شما چندان هم دور از واقعیت نبود.»

«چطور؟ من واقعا شوخی می‌کردم.»

«کامپیوترها برای ارائه هر چیزی از صفر و یک استفاده می‌کنند؛ از بودن و نبودن. این اختلاف بنیادی بین وجود و عدم وجود، همان چیزی است که در شالوده اکثر افسانه‌های مربوط به خلقت هم به چشم می‌خورد.»

صورت هیرو کمی گرم می‌شود و احساس آزردگی می‌کند. مشکوک است که کتابدار دارد سر به سرش می‌گذارد، اما از یک طرف هم مطمئن است که کتابدار حداقل تا جایی که هیرو می‌داند، فقط یک نرم‌افزار کامپیوتری است که نمی‌تواند کاری به جز وظایف اصلی‌اش انجام دهد. 

«حتی عبارت Science هم از یک ریشه هندو-اروپایی به معنی بریدن یا جداکردن می‌آید. همین ریشه منجر به کلمه Shit هم شده است که به معنی جدا کردن بخش زنده از زباله مرده است. کلمات دیگر منتج از این ریشه داس (scythe)، قیچی (scissors) و انشقاق (schism) هستند که همه بدون شک مرتبط با جدا کردن و بریدن هستند.»

«کلمه شمشیر (sword) چطور؟»

«این کلمه ریشه‌‌ای با معانی مختلف دارد. بعضی از معنی‌ها عبارت هستند ا ز 'بریدن یا سوراخ کردن' یا 'میله' و یک معنی هم به سادگی 'صحبت کردن' است.»

هیرو می‌گوید «ولی از بحث خارج نشویم.»

«بسیار خوب. البته اگر علاقمند باشید من می‌توانم این شاخه جدید از صحبت را بعدا یادآوری کنم و آن را ادامه بدهیم.»

«به هرحال الان نمی‌خواهم از بحث خارج شوم. در مورد گروه سوم بگو - اسنس‌ها.»

«آن‌ها گروهی زندگی می‌کردند و معتقد بودند که پاکی فیزیکی و معنوی به شدت به هم وابسته است. آن‌ها همیشه مشغول شست و شو بودند، لخت زیر آفتاب دراز می‌کشیدند، خودشان را تنقیه می‌کردند و ساعت‌های طولانی وقت صرف می‌کردند تا مطمئن باشند که کاملا پاک هستند است. آن‌ها حتی نسخه‌های خودشان از انجیل را داشتند که می‌گفتند مسیح بسیاری مردم را شفا داده اما نه از طریق معجزه بلکه از طریق درمان‌هایی مثل خارج کردن کرم از بدنشان و بعدها این درمان‌ها به معجزه تعبیر شده‌اند.»

«ایده‌هایشان شبیه هیپی‌ها بوده.»

«تا حدی بله اما از بسیاری نظرها این مقایسه اشتباه است. اسنس‌ها بسیار مذهبی بودند و به هیچ وجه مواد مخدر مصرف نمی‌کردند.»

«پس برای آن‌ها فرقی بین بیمار شدن به خاطر عواملی مثل کرم کدو و شیطان زدگی وجود نداشته؟»

«صحیح است.»

«جالب است. برایم جالب است که در مورد ویروس‌های کامپیوتر چه نظری می‌داشتند.»

«حدس زدن و پیش‌بینی در برنامه من وجود ندارد.»

«لاگوس برای من زیر لب چیزهایی می‌گفت در مورد ویروس‌ها و آلودگی و چیزی به اسم نام-شاب. این یعنی چه؟»

«نام-شاب یک عبارت سومری است.»

«سومری؟»

«بله قربان. این زبان تا حوالی ۲۰۰۰ سال قبل از میلاد مسیح در بین‌النهرین رواج داشته. قدیمی‌ترین زبان نوشتاری جهان.»

«اوه. پس بقیه زبان‌ها از این منشعب شده‌اند؟»

چشمان کتابدار برای یک لحظه به بالا خیره می‌شود، گویی که مشغول فکر کردن به چیزی است. این نشانه به هیرو می‌گوید که کتابدار شروع به دریافت اطلاعات مورد نیاز از کتابخانه کرده است. 

بعد از لحظه‌ای مکث کتابدار می‌گوید «در واقع نه. هیچ زبانی از سومری منشعب نشده. سومری یک زبان پیوندی (پانویس: agglutinative ) است یعنی مجموعه‌ای است از تک‌واژها (پانویس: morphemes) و سیلاب‌ها که برای ساختن کلمات به هم چسبانده می‌شوند.»

هیرو با به یاد آوردن دیوید در بیمارستان گفت «می‌گویی که اگر من حرف زدن یک سومری را بشنوم، شبیه قطاری از سیلاب‌ها خواهد بود که به یکدیگر چسبانده شده‌اند؟»

«بله قربان.»

«آیا شبیه گلوسولالیا خواهد بود؟»

کتابدار سریع و با صدایی ماشینی‌ جواب می‌دهد «درخواست قضاوت. از یک نفر آدم واقعی این را بپرسید.»

«آیا صدایش نزدیک به زبان‌های مدرن است؟»

«هیچ رابطه ژنتیکی قابل اثباتی بین سومری و تمام زبان‌هایی که بعد از آن آمدند وجود ندارد.»

«عجیب است. اطلاعات تاریخی مربوط به بین النهرین من خیلی ضعیف است. چه بر سر سومری‌ها آمد؟ نسل کشی؟»

«خیر قربان. سرزمین آن‌ها فتح شد ولی هیچ شاهدی از نسل کشی وجود ندارد.»

هیرو می‌گوید «سرزمین هرکسی بالاخره دیر یا زود فتح می‌شود. اما در فتح که زبانشان شکست نخورد. پس چرا سومری از زمین محو شد؟»

کتابدار می‌گوید «اطلاعاتی در دست نیست و از آنجایی که من فقط یک کد هستم، خنده‌دار خواهد بود اگر سعی کنم حدس بزنم.»

«قبول. آیا کسی هست که سومری بفهمد؟»

«بله. به نظر می‌رسد که در هر لحظه از زمان در حدود ۱۰ نفر هستند که می‌توانند سومری بخوانند.»

«کجا کار می‌کنند؟»

«یکی در اسراییل. یکی در موزه بریتانیا. یکی در عراق. یکی در دانشگاه شیکاگو. یکی در دانشگاه پنسیلوانیا و پنج نفر در کالج انجیل ریف در هوستون تگزاس.»

«توزیع قشنگی است. هیچ کدام از اینها می‌دانند که نام-شاب یعنی چه؟»

«بله. نام-شاب سخنی است با قدرت جادویی. نزدیکترین لغت به نام-شاب در زبان ما می‌تواند «جادو» باشد اما جادو در بعضی جاها با نام-شاب تفاوت دارد.»

«آیا سومری‌ها به جادو اعتقاد داشتند؟»

کتابدار سرش را تکان می‌دهد و می‌گوید «این نوعی سوال دقیق است. آنقدر عمیق که هر قطعه نرم‌افزاری از جمله من، از پاسخ دادن به آن به شکل واضحی ناتوان است. اما بگذارید از کرامر، ساموئل نواح و مایر جان آر و کتاب افسانه‌های انکی، خدای مکار، انتشارات آکسفور به سال ۱۹۸۹ نقل قول کنم. 'دین، جادو و پزشکی آنچنان در بین‌النهرین در هم تنیده شده‌اند که جدا کردن آن‌ها از هم طاقت فرسا یا حتی غیرممکن است. ... [افسون‌های سومری] نشان دهنده رابطه‌ای بسیار نزدیک بین مذهب، جادو و زیبایی‌شناسی آنقدر در دنیای سومر به هم نزدیکند که جدا کردن یکی از آن‌ها در یک بحث، کلیت آن را نابود خواهد کرد. البته مطالب بیشتری هم اینجا هست که می‌توانند موضوع را روشنتر کنند.»

«کجا؟»

کتابدار می‌گوید «در اتاق کناری.» و به دیوار اشاره می‌کند. بعد به سمت آن حرکت می‌کند و پارتیشن کاغذی را کنار می‌برد. 

سخنانی با قدرت جادویی. این روزها مردم به این چیزها باور ندارند، مگر در متاورس که جادو ممکن است. متاورس ساختاری است تخیلی که با کد شکل گرفته و کد هم نوعی از صحبت است سخنانی که کامپیوتر آن را می‌فهمد. متاورس را می‌توان در کلیت آن یک نام-شاب بزرگ دید که بر روی شبکه‌های فیبر نوری ال. باب ریف با خودش حرف می‌زند.

تلفن صوتی زنگ می‌زند. هیرو می‌گوید «یک لحظه.»

کتابدار می‌گوید «عجله نکن» ولی اضافه نمی‌کند که اگر هیرو لازم بداند او می‌تواند به راحتی میلیون‌ها سال هم صبر کند.

وای.تی. می‌گوید «دوباره منم. هنوز در قطارم. چلاق در ایستگاه سریع‌السیر ۱۲۷ پیاده شد.»

«هوومم.. این درست نقطه متقابل مرکز شهر است. یعنی دورترین جایی که می‌توانی از مرکز شهر باشی.»

«واقعا؟»

«بله. صد و بیست هفت، دو است به توان هشت منفی یک...»

«مهم نیست. حرف تو را قبول دارم. به هرحال بدون شک وسط هیچستان است.»

«تو پیاده نشدی تعقیبش کنی؟»

«شوخی می‌کنی؟ اینجا؟ ده هزار مایل دورتر از هر ساختمانی؟ هیرو؟»

حق با او بود. متاورس طراحی شده تا جای زیادی برای رشد داشته باشد و در حال حاضر فقط دو یا سه ایستگاه اکسپرس آن توسعه یافته - شاید پانصد کیلومتر یا چیزی در این حد - ایستگاه ۱۲۷ کیلومترها دورتر از اینجاست.

«چه چیزی آنجاست؟»

«یک مکعب سیاه که هر طرفش سی و دو کیلومتر است.»

«کاملا سیاه؟»

«بله.»

«چیز سیاه به این بزرگی را چطور اندازه گرفتی؟»

«من کنار پنجره بودم و ستاره‌ها را نگاه می‌کردم که یکهو همه ستاره‌ها محو شدند. به پنجره طرف دیگر نگاه کردم و ایستگاه‌ها را شمردم. دقیقا شانزده ایستگاه رد کردیم. بعد به ایستگاه ۱۲۷ رسیدیم و چلاق پیاده شد و به سمت چیز سیاه رفت. شانزده ایستگاه محلی دیگر شمردم و ستاره‌ها دوباره پیدا شدند. فهمیدی خنگ؟»

هیرو می‌گوید «عالی است. بله.»

«فکر می‌کنی چه کسی صاحب یک معکب سیاه سی و دو کیلومتری است؟»

«اگر فقط بخواهم یک حدس غیرمنطقی بزنم، می‌گویم ال باب ریف. به هرحال او یک زمین عظیم یک جایی در هیچستان دنیای واقعی هم دارد که دل و روده این متاورس در آن قرار گرفته. بعضی دوستانم وقتی برای موتورسواری به خارج از شهر می رفتند به آن برخورده‌اند.»

«عالی. من باید بروم رفیق.»
# فصل بیست و هشت

هیرو تلفن را قطع می‌کند و به اتاق جدید می‌رود. کتابدار هم پشتش وارد می‌شود. 

هر ضلع اتاق حدود پانزده متر است. مرکز آن با سه عدد ساخته دست انسان یا به عبارت صحیح‌تر با بازنمایی سه بعدی سه محصول دست انسان اشغال شده. در وسط، تخته کلفتی از گل پخته شده در هوا معلق است؛ تقریبا به اندازه یک میز قهوه‌خوری و به ضخامت سی سانتی‌متر. هیرو شک می‌کند که شاید این جسم نمونه بزرگ شده از جسمی کوچکتر باشد. سطح بالایی تخته به طور کامل با خطوط شکسته‌ و زاویه‌داری پوشانده شده. هیرو خط میخی را به جا می‌آورد. لبه گل، پر است از تو رفتگی‌هایی که احتمالا حاصل فشار انگشتان سازنده لوح بوده‌اند. 

در سمت راست لوح، ستونی چوبی قرار دارد که بالایش چند شاخه شده و مانند یک درخت خوش فرم به نظر می‌رسد. سمت راست لوح هم ستون هرمی شکل از جنس سنگ قرار دارد. ستون هم پر است از نوشته هایی به خط میخی و بالایش هم تصویری حکاکی شده. بقیه فضای اتاق با کهکشانی سه بعدی از هایپرکارت احاطه شده که درست مانند اتم‌های درون یک کریستال، اشکال هندسی دقیقی در فضا خلق کرده‌اند. در بعضی جاها هم یک دسته بزرگ کارت روی هم قرار گرفته و در فضا معلق هستند. چهار گوشه اتاق هم پر است از کارت‌های روی هم انباشته شده، انگار که لاگوس بعد از اتمام کارش با هر کارت، آن را به گوشه‌ای پرت کرده است. هیرو کشف می‌کند که آواتارش می‌تواند بدون به هم ریختن وضع کارت‌ها، از وسط آن‌ها عبور کند. این در واقع بازنمایی یک میزکار خیلی شلوغ است، در همان وضعی که لاگوس ترکش کرده. ابر هایپرکارت‌ها تمام فضای این اتاق پانزده متر در پانزده‌متر را اشغال کرده‌اند و از زمین تقریبا دو و نیم متری ارتفاع دارند؛ حداکثر ارتفاعی که آواتار لاگوس می‌توانسته برسد. 

«چند هایپرکارت اینجا هست؟»

کتابدار پس از لحظه‌ بسیار کوتاهی مکث جواب می‌دهد «ده هزار و چهار و شصت و سه.»

«من واقعا وقت ندارم همه اینها را بررسی کنم. می‌توانی ایده‌ای به من بدهی که لاگوس اینجا روی چه چیزی کار می‌کرده؟»

«خب اگر بخواهید من می‌توانم تیتر همه کارت‌ها را برایتان بخوانم. لاگوس آن‌ها را در چهار دسته اصلی طبقه‌بندی کرده: تحقیقات انجیلی، تحقیقات سومری، تحقیقات عصب‌شناختی و اطلاعات در مورد ال باب ریف.»

«بدون وارد شدن به این جزییات، بگو چه چیزی در فکر لاگوس بوده؟ دنبال چه چیزی می‌گشته؟»

کتابدار می‌گوید «آیا شبیه یک روان‌شناس به نظر می‌رسم؟ من نمی‌توانم به این‌طور سوالات جواب بدهم.»

«بگذار دوباره امتحان کنم. این چیزها - اگر اصولا ممکن باشد - چطور به موضوع ویروس مربوط می‌شوند؟»

«ارتباط موضوعات مساله‌ای موشکافانه است. خلاصه‌کردن نیازمند خلاقیت و قضاوت است که من به عنوان موجودی الکترونیکی هیچ‌کدام را ندارم.»

هیرو به اجسام وسط اتاق اشاره می‌کند و می‌گوید «این چیزها چقدر قدمت دارند؟»

«لوح گلی، یک نامه سومری است. متعلق به سومین هزاره قبل از میلاد که از شهر اریدو در جنوب عراق به دست آمده است. ستون سنگی سیاه، قانون حمورابی است و مربوط به ۱۷۵۰ قبل از میلاد. جسم درخت‌مانند، یک توتم از فرقه یاهویستیک است از فلسطین. به آن عاشره (پانویس:Asherah ) می‌گویند و مربوط است به ۹۰۰ قبل از میلاد.»

«گفتی نامه؟»

«بله. داخل این لوح یک لوح کوچکتر هست. این تکنیک سومری‌ها بوده برای نوشتن اسناد غیرقابل شنود.»

«حدس من این است که همه این چیزها، امروز در موزه هستند. درست است؟»

«عاشره و قانون حمورابی در موزه هستند. نامه سومری اما در مجموعه شخصی ال باب ریف نگهداری می‌شود.»

«ظاهرا ال. باب ریف واقعا به این چیزها علاقمند است.»

«کالج انجیل ریف که ال. باب ریف موسسش است، ثروتمندترین دانشکده باستان‌شناسی جهان را دارد. آن‌ها یک رشته حفاری باستان شناسی در اریدو انجام داده‌اند که مرکز فرقه‌های مربوط به خدای سومری به نام انکی بوده.»

«این چیزها چطور به هم مربوط می‌شوند؟»

کتابدار ابروهایش را بالا می‌اندازد و می‌گوید «ببخشید؟»

«خب بگذار این‌طور پیش برویم. تو می‌دانی چرا لاگوس نوشته‌های سومری را جذاب می‌دانست و نه مثلا نوشته‌های مصری یا یونانی را؟»

«مصری‌ها تمدنی سنگی بودند. آن‌ها هنر و معماری خود را بر سنگ بنا گذاشتند تا برای همیشه باقی بماند. اما نمی‌شود بر روی سنگ نوشت در نتیجه مصری‌ها برای نوشتن پاپیروس را اختراع کردند. پاپیروس به راحتی از بین می‌رود و در نتیجه با اینکه هنر و معماری مصر برای ما باقی مانده اما مطالب نوشتاری - اطلاعات‌شان - تقریبا به طور کامل نابود شده است.»

«نوشته‌های هیروگلیف‌شان چه؟»

«خزعبلات. این چیزی بود که لاگوس می‌گفت. سخنرانی‌های سیاستمداران فاسد. آن‌ها عادت داشتند که متونی بر سنگ حک کنند درباره پیروزی‌های بزرگ‌شان در جنگ؛ حتی پیش از آنکه جنگ در عمل اتفاق افتاده باشد.»

«و سومری‌ها متفاوت بودند؟»

«سومری‌ها تمدنی سفالی بودند. ‌آن‌ها خانه‌هایشان را با خشت و خاک رس می‌ساختند و روی همان هم می‌نوشتند. مجسمه‌های آن‌ها از گچ ساخته می‌شد که در آب از هم می‌پاشید. هم خانه‌ها و هم هنر آن‌ها در طول زمان از بین رفت اما بخشی از نوشته‌ها که در گل پخته شده نوشته شده بود یا درون ظرف‌های سفالی نگهداری می‌شد نجات پیدا کرد. مصر برای ما هنر و معماری‌اش را به یادگار گذاشت و سومر چندین مگابایت اطلاعات.»

«چند مگابایت؟»

«هرچقدر که باستان‌شناسان حوصله کرده باشند از زیر خاک بیرون بیاورند. سومری‌ها روی هر چیزی نوشته‌اند. وقتی خانه می‌ساختند، روی هر خشت با خط میخی چیزی می‌نوشتند و حتی وقتی خانه‌ها فرو می‌ریخت، این آجرها باقی می‌ماند و در دشت‌های اطراف پراکنده می‌شد. وقتی ابابیل برای نابودی شهرهای سدوم و گمورا عازم بودند (پانویس: شهرهایی که برپایهٔ تورات این شهر به همراه ۴ شهر دیگر، در کنار رود اردن و در جنوب کنعان و در کرانه دریای مرده جای داشته‌است. به دلیل گناه لواط مردمان شهر مورد عذاب الهی قرارگرفته و نابود می‌شوند) گفتند چه خوب است که این نابودی از طریق خشت‌هایی باشد که کلمات خداوند بر آن‌ها منقوش شده‌. لاگوس از این بخش خوشش آمده بود. از این پراکندگی بی‌بند و بار اطلاعات در صحرا توسط رسانه‌هایی که تا همیشه باقی می‌مانند. او از گرده افشانی گیاهان در باد صحبت می‌کرد که به احتمال خیلی زیاد یک تمثیل است.»

«درست گفتی. اما بگو ببینم نوشته روی این لوح ترجمه شده؟»

«بله. یک اخطار است. می‌گوید «این نامه حاوی نام-شاب انکی است.»

«نام-شاب را که می‌دانم چیست. انکی کیست؟»

کتابدار به دوردست نگاه می‌کند و صدایش را با سرفه‌ای دراماتیک صاف می‌کند. 

«

    روزی روزگاری، نه ماری بود و نه عقربی،
    نه کفتاری بود و نه شیری،
    نه سگی بود و نه گرگی،
    ترس نبود و وحشت هم وجود نداشت،
    و انسان دارای هیچ هماوردی نبود.
    در آن روزگار، سرزمین شوبورهامازی (پانویس: Shubur-Hamazi)،
    سرزمین سومر با زبانی هماهنگ، سرزمینی که من شاهزاد‌ه‌اش بودم،
    همانا سرزمینی بود با هر آنچیزی که نیکوست،
    سرزمین مارتو، آرام در امنیت،
    تمام جهان، مردمی در نعمت،
    و انلیل (پانویس: Enlil) به یک زبان سخنرانی می‌کرد.
    بعد خدا مخالفت کرد، سپس شاهزاده مخالف کرد و در نهایت شاه.
    انکی خدای فراوانی که دستورات اعتماد می‌آورد،
    خدای دانش که زمین را می‌کاوید،
    رهبر خدایان،
    خدای اریدو، که علم بدو عطا شده بود،
    صحبت را در دهان‌شان تغییر داد و نفاق در آن گذاشت،
    در سخن انسانی که پیش از این یکی بود.

این ترجمه کرامر است.»

هیرو می‌گوید «ولی این که یک داستان است. من فکر می‌کردم نام-شاب یک جور ورد جادویی باشد.»

کتابدار توضیح می‌دهد «نام-شاب انکی هم سحر است و هم داستان. یک داستان تخیلی که خودش خودش را واقعی می‌کند. لاگوس اعتقاد داشت که شکل اصلی متن - که این ترجمه فقط مضمونش را نشان داده - واقعا کاری را می‌کرده که داستان روایت می‌کند.»

«منظورت این است که صحبت را دهان مردم تغییر می‌داده؟»

کتابدار جواب مثبت می‌دهد.

هیرو می‌گوید «این همان داستان بابل است. نه؟ همه اول به یک زبان حرف می‌زدند و بعد انکی صحبت‌شان را تغیری داده تا دیگر نتوانند یکدیگر را بفهمند. این به احتمال پایه داستان برج بابل در انجیل است.»

کتابدار می‌گوید «این اتاق حاوی کارت‌هایی است که این رابطه را بررسی می‌کنند.»

«قبلا یک جا اشاره کردی که همه سومری حرف می‌زدند. بعد دیگر نه. یعنی واقعا به یک‌باره غیب شد؟ مثل دایناسورها؟ هیچ قتل‌عام دسته جمعی هم نیست که بگوییم دلیلش بوده. این دقیقا همان داستان برج بابل است و پیش‌بینی نام-شاب انکی. شاید لاگوس اعتقاد داشت که داستان برج بابل واقعا اتفاق افتاده است.»

«بله به این باور داشت. او همیشه در مورد تعداد زیاد زبان‌های انسانی اظهار تعجب می‌کرد. فکر می‌کرد به سادگی ما زبان‌هایی بیش از حد زیاد داریم.»

«چند تا؟»

«ده‌ها هزار. در بسیاری از جاهای دنیا، آدم‌هایی را از نژادهای یکسان پیدا می‌کنیم که فقط چند کیلومتر دورتر از هم زندگی و در شرایطی یکسان زندگی می‌کنند اما زبان‌هایی کاملا متفاوت از همدیگر دارند. این حالت بسیار شایع است و منحصر به چند مورد نمی‌شود. بسیاری از زبانشناسان سعی کرده‌اند با رجوع و فهم داستان بابل به این سوال جواب دهند که چرا زبان‌های انسانی به جای همگرایی به سمت واگرایی حرکت کرده‌اند.»

«کسی جوابی هم پیدا کرده؟»

کتابدار می‌گوید «این سوال مشکل و ریشه‌ای است. اما لاگوس یک نظریه داشت.»

«واقعا؟»

«او اعتقاد داشت که داستان برج بابل یک واقعه تاریخی حقیقی بوده که در یک زمان و مکان مشخص اتفاق افتاده و احتمالا مرتبط است با محو شدن زبان سومری. می‌گفت که پیش از حادثه بابل زبان گرایش به همگرایی‌ داشته اما پس از آن زبان‌ها شروع کرده‌اند به واگرایی و حرکت به سمتی که دو زبان متفاوت کاملا غیرقابل درک برای طرفین باشند. او علاقمند بود بگوید که این گرایش مانند ماری است که بر دور ساقه مغز انسان چمبره زده باشد.

«تنها چیزی که می‌تواند این را توضیح بدهد این است که ... ». هیرو متوقت می‌شود و نمی‌خواهد جمله را تمام کند.

کتابدار می‌گوید «بفرمایید...»

«این است که چیزی در کل جامعه حرکت کرده باشد و مغزشان را به شکلی تغییر داده باشد که دیگر نتوانند زبان سومری را بفهمند. چیزی مثل ویروس کامپیوتری که از یک سیستم به سیستم دیگر حرکت می‌کند و همه سیستم‌ها را به یک شکل خاص تخریب می‌کند، مثل ماری که به دور ساقه مغز چمبره می‌زند.»

«لاگوس وقت و تلاش بسیاری را به این نظریه اختصاص داده بود. او اعتقاد داشت که نام-شاب انکی یک ویروس عصب‌شناختی است.»

«و این انکی یک شخصیت واقعی بوده؟»

«احتمالا.»

«و این ویروس را اختراع کرده و با لوح‌هایی مثل همین، در کل سومر پخش کرده؟»

«یک لوح کشف شده که نامه‌ای است به انکی. نویسنده آن از انکی شکایت می‌کند.»

«نامه به خدا؟»

«بله. از لوح خطی سین ساموح (پانویس: Sin-samuh) است. اول انکی را ستایش می‌کند و تاکید می‌کند که نویسنده سرسپرده انکی است و بعد انتقاد می‌کند:

    مانند جوانی ... (شکستگی لوحه)
    بازوانم فلج شده‌اند.
    مانند ارابه‌ای که در جاده، چرخش شکسته باشد،
    بی‌حرکت در راه مانده‌ام.
    در تختی خوابیده‌ام که «۰۱ و ۱ نه» خوانده می‌شود (زیرنویس: 01 and 0 No)
    و ناله می‌کنم.
    قامت زیبایم از گردن تا زمین بی‌حرکت گشته،
    من از پا فلج شده‌ام.
    ... به زمین رسیده.
    بدنم تغییر یافته.
    شب‌ها بیخوابم.
    توانم از من گرفته شده
    و زندگی‌ام نقصان یافته.
    روز روشن برای من سیاه شده
    و در قبر خود لغزیده‌ام.
    من نویسنده‌ای هستم دانا بر بسیاری چیزها اما احمق شده‌ام.
    دستم از نوشتن بازایستاده،
    و در دهانم سخنی نیست.

    بعد از چندین خط دیگر از شرح وضع اسفناک خود، نویسنده می‌گوید:

    خدای من، از تو است که می‌ترسم.
    برایت نامه‌ای نوشته‌ام.
    بر من رحم کن. 
    قلب خداوند: آن را به من باز ببخش. 

# فصل بیست و نه

وای.تی. در خیابان ۴۰۵ در توقفگاه کامیون مامان (پانویس: Mom's Truck Stop ) است. البته‌ علاقه‌ای ندارد اینجا مرده پیدا شود. حتی اگر جلوی چنین جایی باشد و یک تریلی هجده چرخ از رویش رد شود، ترجیح می‌دهد خودش را با تنها عضله‌ای که در پلک چشمش باقی مانده روی آسفالت بکشد تا به شعبه‌ای از اسنوز اند کروز برسد که پر باشد عزب‌های شهوت زده تا اینکه برود وارد توقفگاه کامیون مامان بشود. اما گاهی وقتی حرفه‌ای هستید، به شما کاری می‌دهند که دوستش ندارید ولی باید خودتان را راحت نشان بدهید و کار را قبول کنید.

برای این کار مشخص، مرد چشم شیشه‌ای به قول خودش «راننده و الزامات ایمنی» در اختیار وای.تی. گذاشته است. یک نفر نامشخص. وای.تی. حدس می‌زند که دوست نداشته باشد با یک آدم مشکوک روبرو شود. تصویر ذهنی‌اش از این فرد، شبیه به مربی کشتی‌ دبیرستان‌ها است. این جذاب نیست ولی به هرحال اینجا جایی است که قرار است او را ببیند.

وای.تی. یک قهوه و یک قاچ از پای گیلاس مد روز سفارش می‌دهد. سفارش را می‌گیرد و به کنار ترمینال خیابان که در گوشه مغازه گذاشته شده می‌رود. ترمینال از فلز ضد خش ساخته شده که بین یک باجه تلفن که یک راننده در آن مشغول صحبت با خانواده‌اش است و یک ماشین پین‌بال که تصویر زنی با سینه‌های بسیار بزرگ در آن است قرار دارد.

وای.تی. چندان به زندگی در متاورس وارد نیست اما در کل بلد است که چطور باید یک آدرس را در آن پیدا کرد. البته یافتن مسیر در متاورس نباید از پیدا کردن راه در دنیای واقعی سخت‌تر باشد، حداقل اگر یک دست و پا چلفتی تمام عیار نباشید. 

همین که وارد خیابان می‌شود، مردم چپ چپ نگاهش می‌کنند. همان نگاهی که وقتی با لباس دینامیک آبی و نارنجی پیام‌رسانی، وارد مغازه‌های شیک شرکت وست‌لیک می شود بسته‌ای دریافت می‌کند. الان هم یک سیاه و سفید سطح پایین است.

بخش ساخته شده خیابان - حوالی پورت زیر - مثل یک رعد و برق درخشان در هوا خودنمایی می‌کند. وای.تی. پشتش را به آن می‌کند و به سمت مونوریل می‌رود. دوست داشت می‌توانست در شهر قدم بزند اما این بخش از خیابان گران است و همین حالا هم وای.تی. دارد تند و تند سکه داخل شکاف ترمینال می‌اندازد. 

اسم مرد ان.جی. است. در واقعیت در جایی در کالیفرنیای جنوبی زندگی می‌کند. در متاورس،‌ خانه‌اش در پورت دو است. جایی که ساختمان‌ها تازه شروع به رشد کرده‌اند. 

خانه متاورس ان.جی. یک ویلای مستعمراتی فرانسوی است در روستای پیشاجنگی مای تو در دلتای مکونگ. دیدن او مثل رفتن به ویتنام سال ۱۹۵۵ است با این تفاوت که نیازی ندارید عرق کنید. برای پیدا کردن جایی برای خلق این فضا، ان.جی. مجبور شده به سراغ زمین‌هایی از متاورس برود که سه چهار کیلومتر دورتر از خیابان قرار دارند. برای این ناحیه تازه در حال ساخت مونوریل وجود ندارد و در نتیجه آواتار وای.تی. باید تمام راه را پیاده برود. 

دفترش بزرگ است، با درهای فرانسوی و بالکونی که مشرف است به شالی‌زارهای بی‌انتهای برنج که در آن‌ها مردمان کوچک ویتنامی در حال کارند. بی‌تردید این آدم اهل تکنولوژی است چون وای.تی. صدها آدم مشغول کار در شالی‌زار و همین‌طور چندین دوجین آدم در دهکده می‌بیند که همه در حد قابل قبولی رندر شده‌اند و هر کس هم مشغول کار متفاوتی است. برای فهمیدن اینکه خلق چنین منظره‌ای در متاورس نیازمند چه حجمی از پردازش کامپیوتری است نیازی به بیت‌مغز بودن ندارد. ویتنامی بودن موضوع هم به جذابیت آن اضافه می‌کند. وای.تی. نمی تواند صبر کند تا برای رودکیل درباره این محل حرف بزند. او به این فکر می‌کند که آیا این مرد بمب خوشه‌ای و ناپالم هم دارد یا نه. این می‌تواند بهترین بخش ماجرا باشد.

خود ان.جی. یا حداقل آواتارش یک مرد ویتنامی تقریبا پنجاه ساله، کوچک و بسیار مرتب است. موهایش به سرش چسبیده و لباس فرم خاکی ارتشی به تن دارد. وقتی وای.تی. وارد دفتر می‌شود، او در صندلی‌اش لم داده و شانه‌هایش توسط یک گیشای ژاپنی مالیده می‌شود.

گیشا در ویتنام؟

پدربزرگ وای.تی. که مدتی آنجا بوده به او گفته که ژاپنی‌ها ویتنام را تسخیر کردند و با مردم آن‌جا با وحشیگری‌ای رفتار کردند که از آن به عنوان نشانه ژاپنی بودن یاد می‌کنند اما بعد که آمریکا بمب اتم روی سر ژاپن انداخت، تازه یادشان افتاد که مردم صلح‌طلبی بودند. ویتنامی‌ها هم مثل بقیه آسیایی‌ها از ژاپنی‌ها متنفرند. احتمالا از همین‌جا است که ان.جی. به این فکر افتاده تا برای مالش پشتش از یک گیشای ژاپنی استفاده کند.

ولی کل ماجرا غیرطبیعی است. به یک دلیل: گیشا فقط یک تصویر است در چشمی‌های ان.جی. و همین‌طور چشمی‌های وای.تی. و یک تصویر نمی‌تواند شما را ماساژ بدهد. پس چرا؟

وقتی وای.تی. داخل می‌شود، ان.جی. بلند می‌شود و تعظیم می‌کند. این روشی است که با استفاده از آن مشتاقان دو آتشه خیابان، به هم سلام می‌کنند. این افراد دست نمی‌دهند چون در متاورس نمی‌شود فشار دست را حس کرد و دست دادن تنها به آدم‌ها یادآوری می‌کند که در دنیای واقعی نیستند. 

وای.تی. می‌گوید «سلام.»

ان.جی. پشتش را در صندلی صاف می‌کند و گیشا هم به تناسب به عقب رانده می‌شود. میز ان.جی. یک میز آنتیک فرانسوی است که یک ردیف نمایشگر کوچک رویش قرار گرفته که تصویرشان به سمت ان.جی. است. او بیشتر وقت خود را صرف نگاه کردن به این نمایشگرها می‌کند، حتی وقتی که حرف می‌زند. 

ان.جی. می‌گوید «آن‌ها کمی در مورد تو به من گفتند.»

وای.تی. جواب می‌دهد «شما نباید به شایعات کثیف گوش کنید.»

ان.جی. لیوانی از میزش برمی‌دارد و کمی از آن می‌نوشد. ظاهرش شبیه دمنوش نعنا است. روی مایع حیاب‌هایی وجود دارد که گاه گاه منفجر می‌شوند و سطح مایع را تکان می‌دهند. رندر لیوان آنقدر دقیق است که وای.تی. می‌تواند انعکاس پنجره را در تک تک حباب‌های سطح مایع تشخیص دهد. مرد باید آدم متظاهری باشد. یک بیت‌مغز کامل. 

مرد با صورتی کاملا بدون احساس به وای.تی. نگاه می‌کند اما وای.تی. نگاه بی‌حالت مرد را از سر تنفر و ناراحتی برداشت می‌کند. فکر می‌کند که مرد تمام پولش را برای زیباترین و دقیق‌ترین خانه در متاورس هزینه کرده و حالا یک اسکیت‌سوار با یک آواتار سیاه و سفید داخل شده و آن را خراب کرده است. این باید یک لگد محکم به وسط پای متاورس باشد. جایی از خانه یک رادیو روشن است که ترکیبی از موسیقی آرامش‌بخش ویتنامی و راک صندلی‌چرخدار یانک پخش می‌کند. 

ان.جی. می‌پرسد «تو شهروند نوا سیسیلیا هستی؟»

«نه. اما گاهی با عمو انزو و بقیه رفقای مافیایی می‌ریم تفریح.»

«اوممم. چقدر غیرطبیعی.»

ان.جی. از جمله آدم‌هایی نیست که عجله دارند. فضای آرام دلتای مکونگ را برای خودش ساخته و ذهنش هماهنگ شده تا در صندلی لم بدهد، به نمایشگرها نگاه کن و گاه گداری یک جمله بگوید. 

یک چیز دیگر: ظاهرا سندروم توره یا یک مشکل مغزی دیگر دارد، چون هر چند وقت یک‌بار، بدون هیچ دلیل مشخصی صداهای عجیبی از دهنش بیرون می‌دهد. صدایی شبیه صدای خانواده‌های ویتنامی وقتی که در اتاق پشتی مغازه مشغول جر و بحث به زبان مادری هستند و تا جایی که وای.تی. می‌تواند بگوید، اینها کلمات واقعی نیستند و فقط اصوات نامشخصند.

وای.تی. می‌پرسد «تو زیاد با این آدم‌ها کار می‌کنی؟»

«گاهی. کارهای کوچک امنیتی. مافیا بر خلاف شرکت‌های بزرگ، طبق یک سنت ریشه‌دار، روش خودش را برای حل مسایل امنیتی دارد. اما گاهی که یک موضوع واقعا تکنیکی پیش می‌آید...»

بحث را در وسط جمله قطع می‌کند و صدای عجیبی از دماغش بیرون می‌دهد. 

«کار اصلی‌ات اینه؟ امنیت؟»

ان.جی. به همه نمایشگرها نگاهی می‌اندازد. با انگشتانش بشکنی می‌زند و گیشا از اتاق خارج می‌شود. دست‌هایش را روی میز می‌گذارد و به سمت وای.تی. خم می‌شود و آرام می‌گوید «بله.»

وای.تی. هم به صورت مرد خیره می‌شود. منتظر است که صحبت را ادامه دهد اما بعد از چند ثانیه، مرکز توجه مرد از وای.تی. به نمایشگرها تغییر می‌کند. 

زیر لب می‌گوید «تقریبا تمام کارم مربوط است به یک قرارداد بزرگ با آقای لی.»

وای.تی. تعجب می‌کند از اینکه «آقای لی» را بدون عبارت «هنگ‌کنگ بزرگ‌تر» شنیده است. اگر خودش می‌تواند به این راحتی اسم عمو انزو را ببرد، حتما ان.جی. هم می‌تواند از آقای لی نام ببرد. 

ان.جی. می‌گوید «ساختار اجتماعی هر دولت-ملت در تحلیل نهایی با نظم امنیتی آن جامعه شناخته می‌شود. آقای لی‌ این را به خوبی درک کرده.»

حالا ان.جی. درباره موضوعات عمیق بحث می‌کند. لحن صحبت‌اش مانند آدم‌های سفیدی شده که در کنفرانس‌های پر زریق و برقی که مادرش از تلویزیون نگاه می‌کند، حرف می‌زنند. 

«آقای لی به جای استخدام یک نیروی امنیتی بزرگ از آدم‌ها - که بر روی محیط اجتماعی تاثیر می‌گذارد، مثلا کلی آدم با حقوق پایین که مسلسل به دست در همه جا ایستاده باشند- استفاده از سیستم‌های ماشینی را ترجیح می‌دهد.»

سیستم‌های غیرانسانی. وای.تی. می‌خواهد سوال کند که در باره آن موجود موش‌طوری چه می‌داند ولی بی‌فایده است چون جوابی نخواهد گرفت و رابطه‌شان را هم به جهتی نامناسبی خواهد برد. وای.تی. نمی‌خواهد در مورد اطلاعاتی سوال کند که به او داده نخواهد شد. این جریان وضع مکالمه را حتی از چیزی که هست هم پیچیده‌تر می‌کند.

ان.جی. صداهایی نامفهوم و تند بعد یک فحش از خود بیرون می‌دهد. «هرزه!»

«ببخشید؟»

«چیز مهمی نبود. یک ماشین قوطی کبریتی پیچید جلوی ماشینم. هیچ کدام از این احمق‌ها درک نمی‌کنند که من با این ماشین می‌توانم مثل خوکی که زیر زره‌پوش رفته باشد، له‌شان کنم.»

«ماشین؟‌ در حال رانندگی هستی؟»

«بله. دارم می‌آیم سوارت کنم. یادت رفته؟»

«اجازه می‌دهید؟»

«خیر» ولی لحن‌اش جوری است که یعنی آری. 

وای.تی. بلند می‌شود و به پشت میز می‌رود تا نگاهی بیاندازد. 

هرکدام از نمایشگرهای کوچک یکی از نماهای ون را نشان می‌دهند: شیشه جلو، شیشه چپ، شیشه راست، شیشه پشت و یکی هم نقشه‌ای است الکترونیک از مکان خودرو در خیابان: ورودی سن برناردینو. دور نیست.

ان.جی. توضیح می‌دهد که «ون با دستورات صوتی کنترل می‌شود. پدال گاز و ترمز را حذف کرده‌ام چون به نظرم دستورات صوتی راحت‌تر هستند. به همین دلیل است که گاهی صداهای عجیب در می‌آورم - خودرو به این روش کنترل می‌شود.»

وای.تی. از متاورس قطع می‌کند تا کمی فکرش را مرتب کند و شرایط را بسنجد. وقتی چشمی‌ها را برمی‌دارد کشف می‌کند که چند راننده کامیون و مکانیک دورش جمع شده‌اند و به پچ پچ‌هایش با ان.جی. گوش می‌دهند. به شکل طبیعی وقتی از صندلی جدا می‌شود و سر پا می‌ایستد، توجه‌ها به باسن‌اش تغییر مسیر می‌دهد. 

به دستشویی می‌رود، پای را تمام می‌کند و بیرون می‌رود تا در نور فرابنفش خورشید در حال غروب، منتظر ان.جی. بماند. 

شناختن ون کار راحتی است. عظیم است. دو متر و نیم ارتفاع و عریض‌تر از ارتفاع‌اش است. اگر روزگار قدیم بود که قوانین در خیابان‌ها جاری بودند، این خودرو باید برای حرکت مجوز ویژه می‌گرفت. ساختار خودرو جعبه‌مانند و زاویه‌دار است. جنس بدنه‌اش فلزی است مسطح و ضخیم که وای.تی. را به یاد درپوش‌ تونل‌های کف خیابان می‌اندازد. چرخ‌ها بزرگ هستند. مانند چرخ‌های یک تراکتور و شش تا از آن‌ها در زیر ماشین جاسازی شده‌اند: دو محور در پشت و یکی در جلو. موتور به عظمت سفینه‌های فضایی فیلم‌ها است و دود دیزل - قبل از خروج - با یک جفت اگزوز قرمز از بالای سقف تا پشت ماشین منتقل می‌شود. شیشه جلو، مسطح و دودی است. یک متر در دو متر و نیم و آنقدر سیاه که هیچ چیز از داخل ماشین دیده نمی‌شود. هر طور نورافکن قوی که تصورش امکان دارد در جلوی ماشین نصب شده. مثل این است که صاحب ماشین به یک شعبه نیو ساوث آفریقا حمله کرده و هر چه چراغ آن‌جا بوده را دزدیده باشد. آهن مشبکی از این مجموعه چراغ حفاظت می‌کند که به نظر می‌رسد از قطعات یک راه‌آهن متروکه ساخته شده باشد. این حفاظ مشبک باید به تنهایی از یک خودروی کوچک وزن بیشتری داشته باشد. 

در شاگرد باز می‌شود. وای.تی. نزدیک می‌رود، داخل می‌شود و روی صندلی می‌نشیند. می‌گوید «سلام.»‌ ولی ان.جی. آن‌جا نیست. 

شاید هم هست.

جایی که قاعدتا ان.جی. باید نشسته باشد، چیزی مانند یک کیسه به اندازه یک سطل آشغال از سقف خودرو آویزان شده که در شبکه‌ای از تسمه‌ها، بست‌های ضد تکان، سیم‌ها، کابل‌های نوری و خطوط هیدرولیک تنیده شده است. آنقدر از این جسم زیاد سیم و کابل بیرون آمده و آنقدر در تسمه‌ و بست پیچیده شده است که تشخیص ابعاد واقعی‌اش مشکل است.

جایی در بالای این کیسه، وای.تی. می‌تواند تکه‌ای پوست به همراه کمی موی سیاه روی آن ببیند - فرق سر یک مرد در حال کچل شدن. از بالای گوش‌ها به پایین، تمامی سر و شانه در یک چشمی/ماسک/هدفون/ورودی عظیم پوشانده شده. بست‌های هوشمند مدام در حال شل و سفت شدن هستند تا این صندلی معلق را راحت و بدون تکان نگاه دارند. در دو طرف - جایی که انتظار می‌رود دست‌ها قرار گرفته باشند - شبکه‌ای از سیم و کابل نوری که از زمین بیرون آمده فرو رفته و در محل منطقی اتصال پاها هم، وضع فرقی ندارد. سیم‌ها بسیاری هم به پشت کمر و جاهای مختلف بدن متصلند. تمامی این توده عجیب، در یک روکش یک تکه عظیم کیسه مانند پوشانده شده. کیسه تکان می‌خورد و بزرگ و کوچک می‌شود و به راحتی می‌توان تصور کرد که یک موجود زنده یک تکه است.

ان.جی. می‌گوید «ممنون. تمام نیازهای من پاسخ داده شده است.»

در خودرو بسته می‌شود. ان.جی. جیغ زوزه مانندی می‌‌کشد و خودرو چرخی می‌زند و در از مسیری که آمده، بر می‌گردد. 

بعد از یکی دو دقیقه سخت، مرد می‌گوید «لطفا ظاهر من را ببخش. هلیکوپتر من در ۱۹۷۴ و حین تخلیه سایگون آتش گرفت.»

«واو. چه دردناک.»

«من توانستم خودم را به یک ناو آمریکایی برسانم که می‌خواست از بندر جدا شود اما می‌دانی که سوخت هلیکوپتر به همه جایم پاشیده شده بود.»

«اوهوم. می‌توانم تصور کنم.»

«چند وقتی سعی کردم از پروتز استفاده کنم. بعضی‌هایشان واقعا خوب هستند. اما هیچ چیز به خوبی یک صندلی‌چرخ‌دار موتوری کار نمی‌کرد. بعد به فکرم رسید که چرا باید صندلی‌های چرخ‌دار همیشه ابزارهای کوچکی باشند که نمی‌توانند حتی از یک شیب معمولی بالا بروند. این شد که این را خریدم و صندلی چرخ‌دار موتوری‌ام را به آن وصل کردم. این یک کامیون حمل هواپیمای آلمانی است.»

«خیلی قشنگ است.»

«آمریکا جای فوق‌العاده‌ای است. در آن می‌توانی از مغازه‌هایی که می‌شود در ماشین از آن ها خرید کرد هر چیزی بخری. از تعویض روغن گرفته تا خوردن لیکور، کارهای بانکی تا ماشین‌شویی و مراسم تدفین تا هر چیزی که فکرش را بکنی را می‌شود از همان داخل ماشین انجام داد. به همین دلیل این خودرو خیلی بهتر از یک صندلی چرخ‌دار موتوری است. این خودرو، بخشی از بدن من است.»

«و گیشا که بدنت را ماساژ می‌دهد؟»

ان.جی. چیزی زمزمه می‌کند و حرکت کیسه بیشتر می‌شود. «گیشا فقط یک برنامه است، این را که حتما می‌دانی. در مورد ماساژ هم بدن من در یک ژل قابل کنترل قرار دارد که هر وقت بخواهم می‌تواند من را ماساژ بدهد. همچنین یک دختر سوئدی و یک زن آفریقایی هم دارم اما هیچ‌کدام به خوبی آن گیشا رندر نشده‌اند.»

«و دمنوش نعنا؟»

«در اینجا یک لوله تغذیه است. البته بدون الکل. هاها.»

وقتی از لکس خارج می‌شوند و وای.تی. می‌بیند که حرف دیگری نیست می‌پرسد «خب؟ برنامه چیه؟ اصلا برنامه‌ای داریم؟»

ان.جی. می‌گوید «می‌رویم به لانگ بیچ. به منطقه قربانی ترمینال آیلند. و کمی دارو می‌خریم. یعنی تو می‌خری چون من نمی‌توانم از خودرو خارج شوم.»

«کار اینه؟ که کمی دارو بخرم؟»

«بله. بخر و به هوا پرتابش کن.»

«در منطقه قربانی؟»

«بله. و ما ترتیب بقیه‌اش را می‌دهیم.»

«ما کی هستیم؟»

«خیلی‌ها هستند. اوه. موجوداتی که کمک می‌کنند.»

«چی؟ نکنه پشت ون پر است از این موجودات - مثل خودت؟»

ان.جی. می‌گوید «تقریبا. از واقعیت خیلی هم دور نیستی.»

«اینا همون موجودات غیرانسانی هستند؟»

«فکر می‌کنم این عبارت، شامل خیلی چیزها بشود.»

وای.تی. جواب ان.جی. را یک بله بزرگ تفسیر می‌کند. 

«خسته نیستی؟ می‌خواهی من رانندگی کنم یا چنین چیزی؟»

ان.جی. بلند بلند می‌خندد، مثل یک آک-آک راه دور. و ماشین تا حد زیادی از جاده منحرف می‌شود. وای.تی. احساس نمی‌کند که مرد به شوخی جالبش خندیده، او به این خندیده که وای.تی. چه آدم ابلهی است. # فصل سی


«خب، دفعه آخر داشتیم در مورد نامه و لوح گلی حرف می‌زدیم. اما این یکی چیست؟ این که مثل درخت است.» و هیرو به یکی از سه جسم وسط اتاق اشاره کرد.

کتابدار با لحنی خشک گفت «توتم (پانویس: توتِم‌ها اجسامی نمادین هستند که در اقوام بومی بیشتر قاره‌ها کاربردهای آیینی دارند. توتم معمولاً به عنوان یادمانی از نیاکان یک ایل یا طایفه عمل می‌کند و افراد طایفه توتم را دارای نیرویی برای حمایت و حفاظت از طایفه می‌دانند)‌ الهه عاشره».

«داریم به یک جایی می‌رسیم. لاگوس گفت که برندی داخل خورشید سیاه یکی از فاحشه‌های فرقه عاشره بوده. عاشره کیست؟»

«همسر ال است که به یهوه هم مشهور است. اسم‌های دیگری هم داشته: الات مشهورترین لقبش بوده. یونانی‌ها به او دیون یا رهی (پانویس: dione or rhea) می‌گفتند. در کنعان اسمش تانیث (پانویس: tannit) یا حوا بوده که همان همسر آدم است.»

«حوا؟»

«ریشه‌شناسی تانیث بنا به گفته کراس برمی‌گردد به زنانگی که می‌تواند 'مربوط به مار' هم معنی دهد. علاوه بر این، عاشره در دوران برنز لقب دومی هم داشته «دث بتنی» (پانویس: dat batni) که دقیقا 'مربوط به مار' معنی می‌دهد. سومری‌ها او را به اسم نینث یا نیهورساگ (پانویس: Ninth or Ninhursag) می‌نامیند و نمادش ماری بوده که به دور چوب یا عصا حلقه زده. همانی که در این دوره ما به عنوان نماد پزشکی و داروسازی از آن استفاده می‌کنیم.»

«چه کسانی عاشره را می‌پرستیدند؟ البته احتمالا خیلی از اقوام.»

«هر کسی که بین هند و اسپانیا و از هزاره دوم قبل از میلاد تا دوران گسترش مسیحیت زندگی می‌کرده. به جز یهودی‌ها که تنها تا پیش از اصلاح مذهبی هزکیا (پانویس: hezekiah ) و بعد یوسیا (پانویس: Josiah) او را به خدایی قبول داشتند.»

«من فکر می‌کردم که یهودی‌ها تک‌خدایی بودند، پس چطور عاشره را می‌پرستیدند؟»

«آن‌ها یکتاپرست بودند ولی وجود خداهای دیگر را نفی نمی‌کردند. آن‌ها فقط یهوه را می‌پرستیدند و در آن دوران می‌گفنتد که عاشره، همدم یهوه است.»

«در انجیل که چیزی به یادم نمی‌آید در این باب که خداوند همسر داشته باشد.»

«در آن دوران عهد قدیم هنوز وجود نداشت و یهودیت تنها شامل مشترکات مجموعه‌ای از ادیان پرستش یهوه می‌شد که هر کدام عبادتگاه و سنت‌های خودشان را داشتند. همچنین داستان‌های خروج هم هنوز به قلم در نیامده بود و بدون شک قسمت‌های جدیدتر انجیل هم هنوز اتفاق نیافتاده بود.»

«چه کسی تصمیم گرفت که عاشره از یهودیت بیرون برود؟»

«مکتب یهودی‌های مرتبط با جلد دوم تورات یا همان کتاب تثنیه در یک همایش این تصمیم را گرفتند. همین‌طور یوشع بن نون، قضات، سموئیل و شاه‌ها.»

«و این‌ها چطور آدم‌هایی بودند؟»

«وطن‌پرست‌ها. سلطنت‌طلب‌ها. میانه‌روها. پیشروان فاریسی‌ها. در زمان شاه آشوری، سارگون دوم به تازگی سامانا را در شمال فلسطین تسخیر کرده بود و یهودی‌ها را به اورشلیم رانده بود. اورشلیم در حال رشد بود و یهودی‌ها به سمت غرب و شرق و جنوب گسترش پیدا می‌کردند و همه جا پر از شور وطن‌پرستی و ناسیونالیسم بود. مکتب کتاب تثنیه در همین دوران این شور و حال زمانه را با بازنویسی و تنظیم دوباره کتاب، تثبیت کرد.»

«چگونه؟ بازنویسی؟»

«موسی و بقیه اعتقاد داشتند که رود اردن، مرز سرزمینشان است اما مکتب کتاب تثنیه، گفت که سرزمین یهود فراتر از اردن را هم شامل می‌شود و با این‌کار حمله به شرق را توجیه کرد. مثال‌های دیگری هم هست: قوانین پیش از مکتب تثنیه چیزی در مورد پادشاهی نمی‌گفتند اما قانونی که این مکتب ایجاد کرد، پادشاهی را مستقر کرد. تمرکز قانون پیش از تثنیه، بر امور مقدس تاکید داشت در حالی که پس از آن بیشتر مباحث مربوط شد به آموزش‌های پادشاه و مردم - به زبان ما آموزش‌های سکولار. مکتب تثنیه اصرار داشت که دین باید در یک معبد در اورشلیم تمرکز پیدا کند و مراکز دینی دیگر که به فرقه‌های کوچکتر مربوط می‌شوند، از بین بروند. و یک نکته دیگر هم بود که به نظر لاگوس بسیار مهم بود.»

«چه چیزی؟»

«کتاب تثنیه تنها کتاب از اسفار پنجگانه است که به یک تورات مکتوب که حاوی اراده الهی است اشاره می‌کند: سفر تثنیه - شُوفْطيم-فصل هفدهم. ۱۸. چنين مقرر است، هنگامی كه بر تخت سلطنتش جلوس كرد نسخه‌ای از اين تورات را كه پيش کاهن‌هاي سبط لِوی است براي خود روی طوماری بنويسد. ۱۸. این تورات همراه وي باشد، و تمام ايام عمرش آن را مطالعه كند. تا اين‌كه بياموزد كه از خداوند خالقش ترس داشته، مواظب باشد، تمام مطالب اين توراه و اين قانون‌ها را اجرا كند. 20.  تا دلش بر برادرانش مغرور نگردد و از اين فرمان به راست يا چپ منحرف نشود. تا اين‌كه وی و پسرانش در ميان ييسرائل در دوره پادشاهيش عمر طولاني داشته باشند. کتاب تثنیه. ۱۷ – ۱۸ تا ۲۰»

هیرو می‌گوید «پس مکتب تثنیه دین را مدون کردند. یک ساختار منظم از آن ساختند که می‌توانست خودش را تکثیر کند. نمی‌خواهم بگویم ویروس اما بنا به چیزی که نقل کردی، تورات مثل یک ویروس شد که از مغز انسان استفاده می‌کرد برای تکثیر. میزبان - انسان - می‌توانست آن را کپی کند و آدم‌های بیشتری به کنیسه می‌آمدند تا آن را بخوانند.»

«من نمی‌توانم تمثیل‌ها را تحلیل کنم اما چیزی که گفتید از این نظر صحیح است: بعد از این مکتب بود که یهودیان به جای قربانی کردن، به کنیسه می‌رفتند تا کتاب را بخوانند. اگر به خاطر این مکتب نبود، یکتاپرستان عالم امروز هم احتمالا حیوان‌ها را قربانی می‌کردند و تعلیماتشان را به شکل شفاهی تبلیغ می‌کردند.»

«سرنگ اشتراکی. زمانی که درباره اینجور چیزها با لاگوس صحبت می‌کردی، هیچ‌ وقت از دهنش بیرون آمده بود که انجیل هم می‌تواند یک ویروس باشد؟»

«گفته بود که چیزهای مشترکی با ویروس دارد اما با آن متفاوت است. می‌گفت شبیه ویروس است از این نظر که برای واکسیناسیون استفاده می‌شود. از نظر او ویروس خطرناک عاشره بود که می‌توانست از طریق تبادل مایعات بدن، منتقل شود.»

«پس دین سخت‌گیر و مکتوب کتاب ثانیه، یک مایه‌کوبی بود برای یهودی‌ها علیه ویروس عاشره.»

کتابدار جواب داد «به همراه تک‌همسری سرسختانه و پیروی از کاشر (پانویس: غذاهایی در یهودیت که بر اساس آیین تهیه شده و خوردن آن‌ها حلال است) بله. مذاهب قدیمی - از سومر تا مکتب تثنیه - تحت عنوان مذاهب پیشااستدلالی طبقه‌بندی می‌شوند. یهودیت اولین دین استدلالی بود. بنا به اعتقاد لاگوس، این دین به دلیل ثابت بودن و مکتوب بودن، کمتر از دین‌های قبلی در معرض آلودگی بود. او می‌گفت که تقدس کتاب تورات و دقت بیش از حد به هنگام تهیه نسخه‌های جدید از آن، به دلیل همین رعایت بهداشت اطلاعاتی بوده.»

«حالا در چه دوره‌ای هستیم؟ دوران پسااستدلالی؟»

«جاونیتا در این باره نظراتی دارد.»

«مطمئن هستم که دارد. حالا کم کم دارم تا حدی درکش می‌کنم.»

«اوه.»

«قبل از این هیچ وقت حرفهایش به نظرم با معنا نمی‌آمده.»

«متوجهم.»

«فکر کنم اگر زمان خوبی با تو سپری کنم و کشف کنم که در مغز جاونیتا چه می‌گذرد، اتفاق‌های خوبی برایم بیافتد.»

«من سعی می‌کنم کمک مفیدی باشم.»

«برگردیم به کار. حالا وقت شیطنت نیست. به نظر می‌رسد که عاشره بستری بوده برای یک بیماری ویروسی. بعد مکتب تثنیه از جایی متوجه جریان شده و با از کار انداختن راه‌هایی که عاشره می‌توانسته قربانیان جدید را مبتلا کند، او را متوقف کرده است.»

کتابدار با لحن محتاطی گفت «در صحبت از بیماری‌های ویروسی، اگر اجازه بدهید یک ارجاع متقابل گستاخانه بدهم - چیزی که برای لحظات خاص در من برنامه‌ریزی شده  - شاید شما علاقه داشته باشید در مورد تب‌خال اطلاعاتی داشته باشید. ویروسی که در سیستم عصبی می‌نشیند و هرگز بیرون نمی‌رود. این ویروس قادر است که ژن‌های جدیدی وارد یاخته‌های عصبی کند و آن‌ها را با مهندسی ژنتیک تغییر دهد. ژن درمانگرهای جدید از همین خاصیت برای مهندسی ژنتیک استفاده می‌کنند. لاگوس فکر می‌کرد که تب‌خال ممکن است یکی از هم‌خانواده‌های خوش‌خیم عاشره باشد.»

هیرو یکی از دوستانش که از عوارض ایدز فوت کرده بود را به خاطر آورد و گفت «البته نه همیشه خوش‌خیم.» دوستش در سال‌های آخر تب‌خال‌هایی می‌زد که از لب‌هایش تا پایین گلو ادامه پیدا می‌کرد. «فقط به این دلیل خوش‌خیم است که ما در مقابلش ایمنی نسبی داریم.»

«بله قربان.»

«پس لاگوس معتقد بود که عاشره واقعا یک ویروس بوده که دی.ان.ای. سلول‌های مغز را تغییر می‌داده؟»

«بله. ستون فقرات فرضیه‌اش این بود که ویروس می‌توانسته خودش را از رشته‌ای دی.ان.ای. بیولوژيک به مجموعه‌ای از رفتار تغییر شکل دهد.»

«چه‌جور رفتاری؟ عبادت عاشره چطور بوده؟ قربانی می‌کردند؟»

«نه. اما شواهدی از روسپیگری مذهبی هم برای مردان و هم برای زنان وجود دارد.»

«این معنی‌اش همان چیزی است که من حدس می‌زنم؟ شخصیت‌های مذهبی‌ای که دور و بر معابد هستند و با آدم‌ها می‌خوابند؟»

«کمابیش درست است.»

«بینگو! یک راه عالی برای پخش ویروس. حالا می‌خواهم به یک شاخه بحث از کمی قبل‌تر بپردازم.»

«هرطور که دوست دارید. من در سطح تئوری می‌توانم تا بی‌نهایت شاخه و زیرشاخه در یک بحث را دنبال کنم.»

«چیزی گفتی در مورد رابطه عاشره و حوا.»

«حوا به شکلی واضح یک برداشت یهودی است از یک اسطوره قدیمی‌تر. حوا مادر و الهه‌ای مار گونه است.»

«مارگونه؟»

«در ارتباط با مارها. عاشره هم یک الهه مادر مارگونه است. هر دوی این افراد با درخت مرتبط هستند.»

«تا جایی که یادم هست، حوا باعث شد حضرت آدم میوه درخت ممنوعه را بخورد، به عبارتی میوه درخت دانش را که باعث می‌شد افراد بتوانند خوب و بد را تشخیص دهند. می‌توانم بگویم که میوه چنین درختی، اطلاعات است؟»

«اگر بخواهید می‌توانید قربان.»

«به این فکر می‌کنم که آیا ویروس‌ها همیشه با ما بوده‌اند یا نه. تلویحا می‌شود احساس کرد که به نظر اکثر آدم‌ها، از اول تاریخ  ویروس‌ها به همراه انسان زندگی کرده‌اند اما شاید این‌طور نباشد. شاید دوره‌ای از تاریخ بوده که ویروس‌ها در آن وجود نداشته‌اند یا حداقل خیلی نادر بوده‌اند. بعد در یک دوره - مثلا وقتی یک متاویروس ظاهر شده - انواع ویروس‌ها هم پدیدار شده‌اند و مردم بیشتر و بیشتر از قبل مریض شده‌اند. شاید این بتواند توضیح بدهد که چرا همه فرهنگ‌ها اسطوره‌هایی در مورد بهشت و خروج انسان از آن دارند.»

«شاید.»

«به من گفتی که اسنس‌ها معتقد بودند که کرم کدو، نوعی جن است. اگر آن‌ها درباره ویروس هم اطلاعات داشتند بدون شک آن را هم نوعی از اجنه می‌دانستند و لاگوس آنشب به من گفت که بنا به نظر سومری‌ها، مفهومی تحت عنوان خوب و بد به شکل مستقل وجود ندارد.»

«صحیح است. بنا به نظر کرامر و مایر، جن‌های خوب وجود دارند و جن‌های بد. 'خوب‌ها، سلامتی فیزیکی و احساسی به همراه می‌آورند. شیطانی‌ها، سردرگمی و بیماری‌های عدیده فیزیکی و احساسی را سبب می‌شوند. اما این اجنه را به سختی می‌توان از بیماری‌هایی که ایجاد می‌کنند جدا کرد - و بسیاری از بیماری‌های آنان بنا به اصطلاح امروزی روان‌تنی هستند.'»

«این دقیقا چیزی است که دکتر در مورد بیماری دیوید گفت. گفت که بیماری‌اش روان‌تنی است.

«ما چیزی در مورد دیوید نمی‌دانیم. به جز مقداری آمار ابتدایی.»

«به نظر می‌رسد که 'خوب' و 'بد' را نویسنده اولیه اسطوره آدم و حوا اختراع کرده تا به مردم توضیح دهد که چرا بیمار می‌شوند - چرا ویروس‌های فیزیکی و روانی می‌گیرند. وقتی حوا - یا عاشره - آدم را راضی کرد که از میوه درخت علم بخورد. میوه‌ای که باعث می‌شد بر بدی و خوبی چیزها آگاهی یابد. این نویسنده در واقع مشغول معرفی کردن مفهوم خیر و شر در دنیا بود - معرفی کردن متاویروسی که ویروس‌های دیگر را ساخت.»

«ممکن است.»

«حالا سوال بعدی من: چه کسی اسطوره آدم و حوا را نوشته؟»

«این مورد بحث دانشمندان است.»

«نظر لاگوس چه بود؟ یا مهمتر از آن، نظر جاونیتا چیست؟»

«تفسیر رادیکال نیکولاس ویات از داستان آدم و حوا این است که این اسطوره در واقع به عنوان یک تمثیل سیاسی و توسط مکتب تثنیه نوشته شده.»

«من فکر می‌کردم آن‌ها کتاب‌های بعدی را نوشتند نه  کتاب پیدایش را».

«صحیح است. اما بخشی از کار آن‌ها عبارت بود از جمع‌آوری و ویرایش کتاب‌های اولیه. برای سال‌ها، تصویر می‌شد که کتاب پیدایش بین سال‌های ۹۰۰ قبل از میلاد یا پیش از آن نوشته شده باشد - سال‌ها پیش از پیدایش مکتب تثنیه. اما تحلیل‌های اخیر بر دایره لغات و محتوای کتاب محققان را به این نتیجه رسانده که حجم اعظم کتاب در دوره تبعید ویرایش شده یا حتی نوشته شده باشد.»

«پس شاید آن‌ها نسخه‌ قدیمی‌تری از آدم و حوا را بازنویسی کرده باشند.»

«ممکن است. بنا به تفاسیر هیدبرگ و بعدتر ویات، آدم در بهشت تمثیلی است از پادشاه در کاخ حکمفرمایی‌اش، به طور خاص شاه هوسی که تا سال ۷۲۲ قبل از میلاد که سارگون دوم سرزمینش را فتح کرد بر سرزمین شمالی حکم‌فرمایی می‌کرد.»

«این همان است که قبل‌تر اشاره کردی؟ پادشاهی که شکست خورد و باعث شد مکتب تثنیه به جنوب و اورشلیم کوچ کند؟»

«دقیقا. حالا عدن (پانویس:  باغ عَدْن یا بهشت زمینی (به عبری: גַּן עֵדֶן) طبق شرحی که در بخش پیدایش در کتاب مقدس آمده جایی است که نخستین انسان یعنی آدم و همسرش حوا پس از آفریده شدن توسط خدا، آنجا زندگی می‌کردند). که در عبری‌اش به معنای «لذت» است، به معنی سرزمین است تحت حکومت پادشاه و پیش از سقوط. اخراج از بهشت به سرزمین‌های دشوار، تمثیلی است از اخراج دسته جمعی قوم اسراییل به سرزمین آشور پس از پیروزی سارگون دوم. بنا بر این تفسیر، دلیل شکست پادشاه این بود که فریب قوم ال را خورد. قوم ال، عاشره را می‌پرستیدند که مرتبط است با مار و نمادش نیز یک درخت است.

«و در نهایت ارتباط شاه با عاشره باعث شکستش شد - پس مکتب تثنیه که به اورشلیم رسید، اسطوره آدم و حوا را طوری باز نویسی کرد که اخطاری باشد برای رهبران پادشاهی جنوبی.»

«بله.»

«و احتمالا چون کسی به آن‌ها توجه زیادی نکرد، مفهوم خیر و شر را ابداع کردند تا مثل یک قلاب عمل کند (پانویس: نویسنده احتمالا معنای برنامه نویسانه hook را هم در نظر دارد) »

«قلاب؟»

«اصطلاح صنعتی. بعد چه شد؟ سارگون سعی نکرد سرزمین جنوبی را هم تسخیر کند؟»

«جانشین او سناچریب اینکار را کرد. شاه هزکیا که پادشاه سرزمین جنوبی بود با تمام قوا برای دفاع آماده شد و برج و باروی اورشلیم و همچنین سیستم آب آشامیدنی شهر را تقویت و بازسازی کرد. او همچنین مسوول بخش بزرگی از تبلیغات مذهبی در سرزمین‌های دوردست بود که زیر نظر مکتب تثنیه اجرا می‌شد.»

«نتیجه چه شد؟»

«نیروهای سناجریب اورشلیم را محاصره کردند. ۳۵. در همان شب فرشته خداوند صد و هشتاد و پنج هزار نفر از سربازان آشور را کشت، بطوری که صبح روز بعد، وقتی مردم بیدار شدند تا آنجا که چشم کار می‌کرد جنازه دیده می‌شد. ۳۶. پس سنحاریب، پادشاه آشور عقب‌نشینی‌ کرد، به نینوا بازگشت. دوم پادشاهان - ۱۹ - ۳۵ تا ۳۶»


«شرط می‌بندم که اینکار را کرد. پس بگذار این‌طور بگویم: مکتب تثنیه از طریق هزکیا، یک سیاست پاکیزگی اطلاعاتی در اورشلیم پیاده کرد و سرمایه زیادی هم روی کارهای عمرانی گذاشت - گفتی روی منبع آب شهر کار کردند؟»

«آن‌ها همه چشمه‌ها و جوی‌هایی که روی زمین بود را بستند. پس عده زیادی از مردم را جمع کردند و چشمه‌ها و نهری‌ را که در میان مزرعه‌ها جاری بود،‌ مسدود ساختند. آن‌ها گفتند: «نباید بگذاریم پادشاه آشور به آب دسترسی پیدا کند». کتاب دوم تواریخ ایام - ۳۴ – ۴.  و بعد در دل کوه، تونلی به طول تقریبا نیم کیلومتر در سنگ حفر کردند که آب را به داخل دیوارهای شهر می‌رساند.»

«و همین که سربازان سناچریب در صحنه حاضر شدند، در یک شب همه توسط چیزی که فقط می‌تواند یک بیماری مرگبار باشد، قتل عام شدند. چیزی که مردم اورشلیم نسبت به آن ایمنی داشتند. هومم... جذاب است - به این فکر می‌کنم که در آب چه چیزی بوده؟»

# فصل سی و یک

وای.تی. معمولا مسیرش به لانگ بیچ نمی‌افتد اما اگر هم بیافتد، هر کاری بتواند می‌کند تا از منطقه قربانی دور بماند. این منطقه یک کارخانه قدیمی کشتی‌سازی است به اندازه یک شهر کوچک. این منطقه پر است از کامبوجی‌های مهاجری که همه یک اسلحه دارند و در خانه‌هایی زندگی می‌کنند که با پنبه نسوز عایق بندی شده. ناحیه قربانی مانند یک جزیره در دریا پیش رفته و از آنجایی که اسکیت‌بورد وای.تی. نمی‌تواند روی آب حرکت کند، تنها راه ورود و خروج به منطقه قربانی، یک خیابان پل مانند است.

مانند همه مناطق قربانی دیگر، اینجا هم یک حصار اطراف منطقه کشیده شده و هر چند متر تابلوهای زردرنگی نصب شده‌ که روی آن‌ها نوشته شده:

	منطقه قربانی
	اخطار. سرویس ملی پارک‌ها این منطقه را منطقه ملی قربانی اعلام کرده است.

برنامه مناطق قربانی، ایجاد شده تا قطعه زمین‌هایی را که هزینه پاکسازی‌شان بیشتر از نفعی که ممکن است از آن‌ها حاصل شود مدیریت کند. این حصار هم مثل همه حصارهای زمین‌های قربانی، پارگی‌هایی دارد که می‌شود از آن‌ها به منطقه داخل یا از آن خارج شد. پسرهای جوانی که می‌خواهند جایی برای مصرف کردن هورمون‌های طبیعی و غیرطبیعی‌شان داشته باشند، برای اجرای مراسم دیوانه‌وار دوران رشد خود، از این مناطق استفاده می‌کنند. مشتریان باربکلاوها (پانویس: Burbclaves) در ماشین‌های شاسی‌بلندشان از تمام مناطق اطراف به این منطقه می‌آیند تا با گذشتن از حصار و پاره کردن احتمالی برزنت‌هایی که برای جلوگیری از پخش شدن زباله‌های منطقه در باد و رسیدن آن به دیزنی‌لند نصب شده، وارد ماجرایی پر هیجان بشوند.

وای.تی. از این فکر که هیچ‌کدام از این پسرها حتی تصویر چیزی مثل صندلی‌چرخ‌دار موتوری و عظیم ان.جی. هم به ذهنش خطور نمی‌کند احساس لذت می‌کند. این خودرو از مسیرهای خاکی بدون هیچگونه تغییر سرعت بالا می‌روند و تنها با چند تکان جزیی که فقط وای.تی. احساسش می‌کند، به حصار می‌خورد و قطعات صد متری حصار را پاره می‌کند و داخل منطقه می‌شود. شب روشن است و منطقه به خاطر فرشی از شیشه‌های شکسته و پشم شیشه پخش شده بر روی زمین، می‌درخشد. پنجاه متر آنطرف‌تر، چند شغال دور جسد یک سگ گرگی جمع شده‌اند و مشغول دریدن شکمش هستند. در همه جا، سطح زمین تکان می‌خورد و باعث حرکت شیشه‌هایی می‌شود که به نوبه خود انعکاس‌های مهیب ایجاد می‌کنند. این لرزش دائمی به خاطر مهاجرت جمعی موش‌ها است. چرخ‌های کامپیوتری خودرو در مسیر حرکتشان در منطقه قربانی، خطوط عریض و موازی‌ای ترسیم می‌کنند. مانند آن چیزی که مادر وای.تی. در معبد نئوآکورین‌ها (پانویس: NeoAquarian Temple) درباره‌اش شنیده. از پنجره‌های خودرو، گاه گاه صدای ترقه یا شلیک گلوله شنیده می‌شود. 

همچنین می‌تواند بشنود که ان.جی. صداهای جدید و حتی عجیب‌تری از دهانش خارج می‌کند. یک سیستم پخش استریو هم داخل ون نصب شده و با اینکه به نظر نمی‌رسد ان.جی. بتواند حین رانندگی به هیچ نوعی از موسیقی گوش کند، وای.تی. حس می‌کند که در حال شنیدن صدای هیس از بلندگوها است.

ون که لحظاتی متوقف شده بود، شروع به پیشروی در منطقه می‌کند.

صدای هیس، حالا از سطح تقریبا غیرقابل شنیدن به یک آوای الکترونیک غیرقابل اشتباه تبدیل شده است. ثابت نیست و بالا و پایین می‌رود. مثل وقتی که رودکیل با گیتار باس الکتریکش بازی می‌کند. ان.جی. مدام جهت حرکت ون را تغییر می‌دهد. انگار دنبال چیزی است و وای.تی. هر لحظه احساس می‌کند که صدای هیس بلندتر شده.

صدا بدون شک در حال بلند شدن است و کم کم دارد به یک جیغ ممتد تبدیل می‌شود. ان.جی. چیزی زمزمه می‌کند و صدا کم می‌شود. حالا خودرو بسیار آهسته حرکت می‌کند. 

ان.جی. زیر لب می‌گوید «حالا شاید دیگر لازم نباشد اسنوکرش بخری، انگار یک محموله حفاظت نشده پیدا کرده‌ایم.»

«این نویز آزاردهنده چیست؟»

«سنسور بیوالکتریک. غشاء سلولی انسان که در یک ویترو رشد داده شده، یعنی در یک شیشه - لوله آزمایش. یک طرف رو به فضای بیرون است که طرف دیگر تمیز نگه‌داشته می‌شود. وقتی یک ماده خارجی وارد غشاء بشود و به طرف تمیز برسد، سیستم تشخیص می‌دهد. هرچقدر تعداد ذراتی که از غشاء رد می‌شوند بیشتر باشد، صدا زیرتر می‌شود و بلندتر.»

«مثل یک شمارنده گایگر؟ (پانویس: یک نوع شمارشگر ذرات بنیادی می‌باشد که توانایی شناسایی ذرات باردار را دارد)»

ان.جی. جواب می‌دهد «خیلی مشابه یک شمارنده گایگر اما برای ذراتی که می‌تواند به پوست انسان نفوذ کنند.»

وای.تی. می‌خواهد بپرسد «مثل چه ذراتی؟» ولی حرفی نمی‌زند.

ان.جی. خودرو را متوقف می‌کند و چند چراغ را روشن می‌کند - چراغ‌های بسیار کوچک.

حالا معلوم شد که این مرد چطور آدمی است. حتی با وجود آن‌ همه چراغ بزرگ و جور و واجور جلوی خودرو، به خودش زحمت نصب این چراغ‌های ظریف را هم داده است. 

آن‌ها مشغول نگاه کردن به یک جور محل تخلیه زباله هستند. یک سطل آشغال عظیم که پر است از قوطی‌های خالی آبجو و در کنارش هم بقایای یک آتش دیده می‌شود. دور آتش را تعداد زیادی رد چرخ خودرو احاطه کرده‌اند.

ان.جی. می‌گوید «آه این خوب است. جایی برای مصرف مواد توسط مردهای جوان»

وای.تی. با تعجب چشم‌هایش را به طرف مرد می‌چرخاند. برایش عجیب است که این مرد با لحن کسانی حرف می‌زند که بروشورهای ضد مواد مخدر مدارس را می‌نویسند در حالی که خودش در هر ثانیه چند میلیون لیتر مواد مخدر از طریق لوله‌هایش دریافت می‌کند. 

ان جی می‌گوید: «هیچ نشانه‌ای از تله‌ مخفی نمی‌بینم. چرا پیاده نمی‌شوی بروی ببینی چطور ماده‌ای اینجا پیدا می‌شود؟» وای.تی. طوری نگاه می‌کند که یعنی متوجه منظورش نشده است.

«یک ماسک ضد شیمیایی از پشت صندلی‌ات آویزان است.»

«آن بیرون چیست؟ مواد شیمیایی کشنده؟»

«پنبه‌های نسوز باقی مانده از کارخانه کشتی‌سازی. رنگ‌های ضد زنگ کشتی که پر هستند از فلزات سنگین. از پی.سی.بی. هم برای کارهای مختلفی استفاده می‌کردند.»

«عالی.»

«احساس می‌کنم که راغب نیستی ولی اگر بتوانیم از این آشغالدانی کمی اسنوکرش به چنگ بیاوریم، بقیه ماموریت ملغی است.»

وای.تی. می‌گوید «اگر این‌طور است باشه.» و ماسک را برمی‌دارد. بزرگ است و ساخته شده از لاستیک و تمام سر و صورتش را می‌پوشاند. اول به نظر سنگین می‌آید ولی بعد از پوشیدن متوجه می‌شود که طراح کارش را بلد بوده چون وزن درست روی مناطق متناسب می‌افتد. دو دستکش سنگین هم هست که به دست می‌کند. بیش از حد بزرگند. احتمالا طراح هیچ وقت فکر نکرده بود که روزی ممکن است یک دختر بخواهد آن‌ها را بپوشد.

بیرون می‌رود. آرام روی خرده شیشه و بازمانده‌های پنبه نسوز و پشم شیشه پا می‌گذارد و دعا می‌کند که ان.جی. در را پشت سرش نبندد و راهش را نکشد و نرود. 

در واقع کمی هم حس می‌کند بد نیست اگر این اتفاق بیافتد چون یک ماجرای پر هیجان در پیش رو خواهد داشت.

جلو می‌رود و به دخمه مصرف مواد می‌رسد. جای شگفتی نیست که تعداد زیادی سرنگ تزریقاتی می‌بیند و چند آمپول کوچک. آمپول‌ها را برمی‌دارد و روی شیشه‌هایشان را می‌خواند. وقتی به داخل خودرو برمی‌گردد ان.جی. می‌پرسد «چه چیزی آنجا بود؟»

«سوزن و سرنگ. بیشتر هایپونارکس ولی یکی دو اولترا لامینار و چند ماسکیتو بیست و پنج هم بود.»

«همه اینها یعنی چی؟»

«هایپونارکس را که می‌شود از هر مغازه بخر و بپر خرید (پانویس: buy n fly) بین مردم مشهور است به سوزن زنگ زده. ارزان است و کند. معمولا سیاه‌های دیابتی فقیر و معتادها از آن استفاده می‌کنند. اولترا لامینار و ماسکیتو، خوب است و فقط می‌شود از باربکلاب‌های درست و حسابی خریدش. وقتی فرو می‌روند اصلا درد ندارند و بهتر هم طراحی شده‌اند. می‌فهمی؟ لوله ارگونومیک و رنگ‌بندی‌های قشنگ.»

«خب با اینها چه ماده‌ای مصرف کرده‌اند؟»

«خودت ببین» و یکی از شیشه‌های آمپول را به طرف ان.جی. می‌گیرد. تازه متوجه می‌شود که ان.جی. نمی‌تواند برای نگاه کردن سرش را بچرخاند. 

می‌گوید «کجا باید بگیرمش که بتوانی ببینی؟»

ان.جی. زمزمه کوتاهی می‌کند و یک دست رباتیک از سقف خودرو باز می‌شود و آرام آمپول را از دستش می‌گیرد و به جلوی دوربینی می‌بردش که مقابل داشبرد نصب شده. روی برچسب تایپ شده‌ای که روی آمپول چسبانده شده نوشته شده است «تستسترون» (پانویس: هورمن مردانه). ان.جی. می‌گوید «هاها... اخطار اشتباه» و بعد ون با سرعت به جلو می‌پرد و مستقیم به سمت مرکز منطقه می‌روند.

وای.تی. می‌گوید «می‌خواهی به من هم بگویی که چه خبر است؟ در نهایت من هستم که قرار است در این لباس کار اصلی را انجام دهم.»

«غشاء. ردیاب هر ماده شیمیایی که بتواند از غشاء سلولی رد شود را پیدا می‌کند. طبیعی است که ما اشتباهی به سمت یک منبع تستسترون رفتیم. یک نخود سیاه. چه جذاب. زیست شیمیدان‌های ما گول خوردند چون فکر نمی‌کردند که ممکن است یک نفر با مغزی معیوب، هورمون‌های عادی را طوری مصرف کند که انگار ماده مخدر هستند. چه آدم‌های عجیب و غریبی پیدا می‌شوند.»

وای.تی. با خودش می‌خندد. او خیلی خوشحال است از اینکه در دنیایی زندگی می‌کند که کسی مثل ان.جی. می‌تواند به یک آدم دیگر بگوید عجیب و غریب. «تو دنبال چی هستی؟»

ان.جی. جواب می‌دهد «اسنوکرش. ولی به جایش حلقه هفده‌گانه پیدا کردیم (پانویس: Ring of Seventeen).»

وای.تی. می‌گوید «اسنوکرش ماده‌ مخدری است که در تیوب‌های کوچک توزیع می‌شود. این را می‌دانم. اما حلقه هفده‌گانه چیست؟ یکی از این بندهای راک جدید و دیوانه که بچه‌ها گوش می‌دهند؟»

«اسنوکرش از دیواره سلول‌های مغز می‌گذرد و به هسته می‌رسد. یعنی جایی که دی.ان.ای. ذخیره شده. حالا برای این ماموریت، یک حسگر ساخته‌ایم که در هوا به دنبال ذراتی می‌گردد که بتوانند از غشاء سلولی رد شوند. اما به این فکر نکرده بودیم که ممکن است آمپول‌های تستسترون همه جای این منطقه پخش شده باشد. همه استرویدها - هورمون‌های مصنوعی - ساختار پایه مشابهی دارند، حلقه‌ای از هفده اتم که مثل یک کلید جادویی به آن‌ها اجازه می‌دهد که از دیواره سلولی رد شوند. به همین دلیل است که استروید وقتی وارد بدن شود اینقدر قوی اثر می‌کند. استرویدها می‌توانند وارد هر سلولی شوند، به هسته آن برسند و شیوه‌ای که سلول با آن کار می‌کند را تغییر دهند. خلاصه‌اش اینکه: حسگر به درد نمی‌خورد. شیوه بی سر و صدا جواب نداده. حالا باید به سراغ نقشه اصلی برویم. تو باید کمی اسنوکرش بخری و بعد پرتش کنی به هوا.»

وای.تی. هنوز قسمت آخر را درست درک نکرده اما تصمیم می‌گیرند برای مدتی خفه بشود چون به نظرش حواس ان.جی. باید بیشتر به رانندگی‌اش باشد. 

وقتی از محل تخلیه زباله بیشتر فاصله می‌گیرند، علامت‌های حضور معتادها نیز کمتر می‌شود. حالا تقریبا تمام کنار خیابان را علف خشک شده و قطعات آهن قراضه پوشانده است.

پس از طی کردن چند کیلومتر دیگر، بیشتر و بیشتر به زمین‌هایی برمی‌خورند که در آن‌ها سبزی کاشته شده است. احتمالا توسط آسیایی‌ها یا آدم‌های آمریکای جنوبی‌. وای.تی. حس می‌کند که هربار به یکی از این زمین‌ها می‌رسند، ان.جی. تصمیم می‌گیرد که آن را به زیر چرخ‌های پهن خودرو بیاندازد اما در آخرین لحظه نظرش عوض می‌شود، می‌پیچد و از کنار آن رد می‌شود. 

عده‌ای سیاه اسپانیایی در بخشی از زمین صاف منطقه مشغول بازی بیس‌بال هستند. آن‌ها از بشکه‌های بزرگ پنجاه و پنج گالنی برای مرزبندی زمین استفاده کرده‌اند. خودروهای آن‌ها در دور تا دور زمین پارک شده و چراغ‌ها برای نورانی کردن زمین بازی، روشن گذاشته شده‌اند. یک بار کمی آنطرف به چشم می‌خورد. از یک خانه کاروانی قدیمی ساخته شده که روی بدنه‌اش با رنگ نوشته‌اند: منطقه قربانی. یک ردیف واگن باری متروک، بر روی ریل زنگ زده‌ای قرار گرفته‌اند. یکی از واگن‌ها به یک شعبه پیرلی گیت کشیش وین تبدیل شده و یک گروه از سنتروآمریکن‌ها صف کشیده‌اند تا زیر الویس نئونی، اعتراف کنند و بعد مانند الکن‌ها صحبت کنند. در منطقه قربانی، اثری از معبد نئوآکوارین‌ها به چشم نمی‌خورد. 

ان.جی. با لحنی دلداری دهنده می‌گوید «منطقه انبار به هیچ وجه آلودگی جایی که اول رفتیم را ندارد و در نتیجه اینکه نمی‌توانی از ماسک استفاده کنی زیاد هم بد نیست ولی به هرحال بوی چیل (پانویس: chill ) به مشامت خواهد خورد.»

وای.تی. روی این موضوع دقیق می‌شود که ان.جی. از عبارت خودمانی برای یک ماده تحت کنترل استفاده کرده. می‌پرسد «منظورت فرئون است؟»

«بله. مردی که موضوع تحقیق ما است، تنوع افقی دارد. یعنی چندین ماده مختلف را همزمان تجارت می‌کند. شروعش با فرئون بوده و الان بزرگترین عمده فروش و خرده فروش چیل در تمام ساحل غربی است.»

«بله. مردی که موضوع تحقیق ما است، تنوع افقی دارد. یعنی چندین ماده مختلف را همزمان تجارت می‌کند. شروعش با فرئون بوده و الان بزرگترین عمده فروش و خرده فروش چیل در تمام ساحل غربی است.»

وای.تی. بالاخره موضوع را می‌گیرد. داخل خودرو تهویه مطبوع دارد. نه یکی از آن مزخرفها بلکه یک تهویه مطبوع واقعی هوی متال با ظرفیت بالا که اگر بخواهد می‌تواند مغز استخوان را منجمد کند. چنین دستگاهی احتمالا حجم زیادی فرئون مصرف می‌کند. 

به دلایل عملی متنوع، دستگاه تهویه مطبوع بخشی از بدن ان.جی. است. وای.تی. همسفر تنها معتاد به فرئون در جهان است.

«تو چیل تهویه‌ات را از این مرد می‌خری؟»

«تا الان بله. اما برای از این به بعد با یک نفر دیگر قرارداد بسته‌ام.»

یک نفر دیگر. مافیا. 

در حال رسیدن به ساحل هستند. چند دوجین انبار یک اتاقه و کوچک در کنار هم - به موازات آب - قرارگرفته‌اند. در اینطرف همگی از یک جاده برای دسترسی استفاده می‌کنند ولی بین و پشت آن‌ها راه‌های کوچکی کشیده شده که احتمالا تا اسکله‌ای که پیش‌تر در آنجا بوده، ادامه پیدا می‌کرده است. جا به جا، تریلرهای تراکتور که به حال خود رها شده‌اند به چشم می‌خورد. ان.جی. ون را از جاده اصلی بیرون می‌برد و بعد از چرخ زدن به دور یک ایستگاه نیروی قرمزرنگ، آن را رو به جاده پارک می‌کند. طوری که انگار هر لحظه آماده است از محل خارج شود. 

«در محفظه جلوی داشبور پول هست.»

وای.تی. محفظه جلو را باز می‌کند و یک بسته بزرگ و کهنه و کثیف یک میلیارد دلاری پیدا می‌کند. 

«وای. نمی‌شد گیپر (پانویس: Gippers) بگیری؟ این خیلی گنده است.»

«این بیشتر شبیه چیزی است که یک پیام‌رسان حمل می‌کند.»

«چون همه آشغال کف خیابان هستیم؟»

«نظری ندارم.»

«این چقدر است؟ کوادریلیون دلار؟»

«یک و نیم کوادریلیون. تورم است. خودت که بهتر می‌دانی.»

«چکار باید بکنم؟»

«چهارمین انبار از دست چپ. وقتی تیوب را گرفتی، پرتابش کن به هوا.»

«بعد؟»

«ترتیب بقیه کارها داده شده.»

وای.تی. شک دارد که واقعا ترتیب همه چیز داده شده باشد ولی خب اگر به دردسر بخورد می‌تواند علامت‌‌های سگ عمو انزو را بیرون بیاورد.

وقتی وای.تی. دارد از ماشین پیاده می‌شود و به روی اسکیت‌بوردش می‌رود، ان.جی. صداهای جدیدی از دهانش بیرون می‌آورد. صدای سایش فلز روی فلز از بدنه خودرو شنیده می‌شود و سقف آن آرام آرام کنار می‌رود و یک پیله فلزی در نیمه بالایی خودرو نمایان می‌شود. درون پیله یک هلیکوپتر مینیاتوری است که دارد ملخش را مرحله به مرحله باز می‌کند. مانند پروانه‌ای که برای اولین بار می‌خواهد از بال‌هایش استفاده کند. نام هلیکوپتر بر روی بدنه‌اش نوشته شده: گردباد عزراییل.
# فصل سی و دو


کاملا مشخص است که به کدام انبار باید برود. چهارمی از چپ. در طول خیابان چندین کانتینر باری بزرگ - از آن‌هایی که روی تریلی‌های هجده چرخ دیده می‌شود - چیده شده‌اند. ترتیب قرارگیری آن‌ها طوری است که برای رسیدن به انبار باید به آرامی و به شکل مارپیچ لابه‌لای آن‌ها حرکت کنید. در حین عبور از راه باریک بین دیواره‌های بلند فلزی، مردهای مسلسل به دستی که بالای کانینرها ایستاده‌اند، وای.تی. را زیر نظر دارند و تا شش هفت کانتینر را رد کند، با دستگاه‌های مختلف بررسی شده است.

یکی دو جا، لامپی از یک سیم آویزان است. حتی یک رشته لامپ جشن هم به یک گوشه وصل شده و همه اینها به افتخار رسیدن او به جلوی در انبار روشن می‌شوند. چیزی معلوم نیست. نور به سختی از دیوار غبار و مه می‌گذرد. در طرف دیگر انبار دری رو به ساحل باز است که از لایش می‌شود چندین کانینر دیگر را دید که مارپیچ دیگری را تشکیل داده‌اند. روی دیوار یکی از کانتینرها یک گرافیتی به چشم می‌خورد: 'اکود گفت: امروز شمارش معکوس را امتحان کن.'.

فقط برای اینکه کمی سکوت و یخ محیط را شکسته باشد می‌گوید «اکود چیست؟»

صدای مردانه‌ای از داخل انبار پاسخ می‌دهد «پادشاه بی چون و چرای نابودکننده‌های ازون.» مرد حین گفتن این حرف، از یکی از سکوهای بارگیری انبار پایین می‌پرد و در سمت چپ وای.تی. قرار می‌گیرد. داخل انبار می‌شود نور سیگار را هم تشخص داد. مرد ادامه می‌دهد «ولی ما به او می‌گوییم امیلیو.»

«آهان. مرد فرئون. من برای چیل اینجا نیامده‌ام.»

مرد لاغر اندام که چهل ساله به نظر می‌رسد می‌گوید «خب. پس برای چه کاری اینجا هستی؟». برای چهل ساله بودن بیش از حد لاغر است.

«قیمت اسنوکرش چقدر است؟»

مرد جواب می‌دهد «یک ممیز هفتاد و پنج گیپر.»

«فکر می‌کردم یک و نیم است.»

مرد سرش را تکان می‌دهد و می‌گوید «تورم. می‌دانی که. تازه داریم تخفیف می‌دهیم. این اسکیت که زیر پایت است احتمالا چند صد گیپر می‌ارزد.»

وای.تی. برای محکم کردن موضع‌اش می‌گوید «این روزها نمی‌توانی چنین چیزی را با دلار بخری. ببین من یک و نیم کوادریلیون دلار دارم.» و بسته پول‌ها را از جیبش بیرون می‌کشد.

مرد می‌خندد و سرش را تکان می‌دهد. چرخی می‌زند و به همکارهایش در انبار می‌گوید «هی ملت. یک دختر اینجاست که می‌خواهد با اسکناس خرید کند.»

صدای زیر و کثیف جواب می‌دهد «باید زودتر خودت را از دست اینها خلاص کنی و گرنه فردا باید با چرخ دستی بروی خرید.»

مردی است حتی پیرتر از قبلی. سری  طاس که اطرافش را موهای فردار و در هم پیچیده پوشانده. او هم روی سکوی بارگیری ایستاده.

وای.تی. می‌گوید «اگه قبول نمی‌کنید بگید.». بحث تورم ربطی به چیزی که می‌خواهد انجام بدهد ندارد. 

مرد پیر و طاس می‌گوید «اینجا معمولا دختر رد نمی‌شود. پس ما برای جراتت به تو تخفیف ویژه می‌دهیم.». حدس وای.تی. این است که این مرد خود اکود است. مرد اضافه می‌کند «برگرد.»

وای.تی. با عصبانیت می‌گوید «عوضی. من برای تو برنمی‌گردم».

اکود می‌گوید «باشه. مهم نیست.»

مرد لاغر قدبلند به پشت سکوی بارگیری می‌رود و یک چمدان آلومینیومی را پایین می‌یاورد. آن را روی یک سکوی فلزی در وسط راه می‌گذارد که تقریبا تا کمر انسان ارتفاع دارد. می‌گوید «اول پول.»

وای.تی. اسکناس‌ها را می‌دهد. مرد نگاه استهزاء آمیزی به بسته می‌اندازد و آن را با یک حرکت سریع دست به داخل انبار پرت می‌کند. آدم‌های توی انبار هم قهقه می‌زنند. 

او چمدان را باز می‌کند و یک کیبرد کوچک کامپیوتری نمایان می‌شود. کارت هویتش را داخل شکاف می‌کند و برای چند ثانیه چیزی تایپ می‌کند.

مرد بسط دور یکی از لوله‌های داخل چمدان را باز می‌کند و لوله را داخل سوکتی که در کنار چمدان تعبیه شده قرار می‌دهد. دستگاه قطعه کوچک شیشه‌ای را به داخل می‌کشد، کاری می‌کند و دوباره آن را بیرون می‌دهد. 

مرد لوله را به وای.تی. می‌دهد. شمارشگر قرمز روی در شیشه، مشغول شمارش معکوس از ده به سمت صفر است. «وقتی به یک رسید، بگیرش جلوی دماغ‌ات و محکم نفست را به داخل بکش.»

اما وای.تی. همین حالا هم در حال دور شدن از مرد است.

مرد می‌گوید «مشکلی داری دختر کوچولو؟»

او جواب می‌دهد «هنوز نه» و لوله کوچک شیشه‌ای را با تمام توان به هوا پرتاب می‌کند. صدای ملخ هلی‌کوپتر آسمان را پر می‌کند. گردباد عزراییل بالای سرشان است و همه در یک لحظه سرشان را پایین می‌گیرند و روی زانوهایشان می‌نشینند. لوله به زمین بر نمی‌گردد.

مرد لاغر می‌گوید «ای جنده.»

اوکود اضافه می‌کند «نقشه خیلی خوبی بود. اما قسمتی که نمی‌فهمم این است که چرا دختر کوچولو و باهوشی مثل تو باید در یک عملیات انتحاری شرکت کند؟»

به ناگهان خورشید ظاهر می‌شود. در واقع شش خورشید. همه در آسمان بالای سر آن‌ها و به شکلی که هیچ سایه‌ای روی زمین باقی نمانده. در زیر این نور کور کننده، صورت اکود و مرد لاغراندام کاملا صاف و بدون حالت به نظر می‌رسد. تنها وای.تی. است که می‌تواند تا حدی اطراف را ببیند. آن‌هم به خاطر دید در شب گران قیمتی که خریده. مردها زیر نور شدید، کور شده‌اند.

وای.تی. برمی‌گردد و به پشت سرش نگاه می‌کند. یکی از خورشیدهای کوچک درست بالای مارپیچ کانینرها ایستاده و نور بسیار شدیدی به تمام راه و چشم نگهبانان بالای آن می‌پاشد. عینک دید در شب او که سعی می‌کند خودش را با نور شدید تنظیم کند دائما تاریک و روشن می‌شود ولی در وسط این گیجی وسایل الکترونیک، عدسی چشم وای.تی. تصویری را ضبط می‌کند از مردان تفنگ به دستی که مثل شاخه‌های گرفتار شده در گردباد پخش و پلا می‌شوند. تصویر بعدی وای.تی.، نیمرخ‌هایی هستند از اجسام زاویه‌دار و تیره که مانند یک سونامی سایبرنتیک بالای کانینرها را پر کرده‌اند؛ موش‌طوری‌ها.

آن‌ها کل مسیر مارپیچ را با جست‌های عظیم سهمی‌شکل از روی کانتینرها رد می‌کنند و گاهی هم در بین راه مانند ماشین‌های مسابقه‌ای که از مسیر خارج شده باشند و به عکاس‌های آماتور کناره جاده برخورد کنند، به مردان اسلحه به دست می‌خورند و آن‌ها را به هوا پرتاب می‌کنند. موجودات در جلوی انبار فرود می‌آیند. در یکی از فرودها وای.تی. در لابه‌لای روشنی و تاریکی چشمی‌اش ذرات خاکی را می‌بیند که به هوا پاشیده شده‌اند و بدون اینکه بشنود، احساس می‌کند که صدای شکستن استخوان‌های یک مرد لاغر را شنیده است که مانند یونولیتی در زیر چرخ خودرو، له شده‌اند. احتمالا در انبار جهنمی به پا شده و در این حین دو موش‌طوری‌ دیگر نیز با یک جست خودشان را به جلوی در و سپس داخل انبار می‌رسانند. 

سه ثانیه از زمانی که او لوله شیشه‌ای را به هوا پرتاب کرده گذشته است. برمی‌گردد تا به داخل انبار نگاه کند. اما کسی در بالای انبار توجه‌اش را جلب می‌کند. یک تیرانداز دیگر است. یک تک تیرانداز که از پشت یک واحد تهویه مطبوع بیرون آمده، چشمانش به نور عادت کرده و اسلحه‌اش را تا شانه‌اش بالا آورده. وای.تی. با افتادن نور قرمز لیزر در چشمش خودش را عقب می‌کشد. وقتی نگاه مرد از صورت وای.تی. به سمت پیشانی‌اش می‌چرخد، وحشت دختر دوبرابر می‌شود و خودش را آماده فرار می‌کند اما در همین لحظه گردباد عزراییل پشت سر مرد ظاهر می‌شود. ملخ‌هایش در زیر نور شدید مانند یک صفحه مسطح به نظر می‌رسند و با کج شدن سر هلیکوپتر به پایین، صفحه کشیده‌تر می‌شود تا جایی که مانند یک خط به نظر می‌رسد. هلیکوپتر با سرعت به سمت مرد حرکت می‌کند.

چیزی دایره‌ای شکل از هلی‌کوپتر به بیرون پرتاب می‌شود. وای.تی. فکر می‌کند که گردباد عزراییل نوعی بمب پرتاب کرده اما با افتادن جسد تک تیرانداز، متوجه می‌شود که آن چیز، سر مرد است. احتمالا پره‌های ملخ دقیقا به پشت گردن اصابت کرده‌اند. نیمی از مغز وای.تی. فرمان می‌دهد که به خاطر صحنه سر یک مرد که بر روی خاک می‌غلطد ناراحت باشد و نیمه دیگر به ریه‌ها فرمان می‌دهد که تمام هوایی که داخلشان حبس شده را با یک فریاد بلند بیرون بریزند.

وای.تی. صدای اسلحه می‌شنود. تقریبا اولین صدای بلندی است که در این چند لحظه شنیده. سرش را برمی‌گرداند و به جهت صدا نگاه می‌کند. یک منبع آب بلند به کل کانتینرها مشرف است و جای ایده‌آلی به نظر می‌رسد برای کمین یک تک تیرانداز دیگر. 

اما حالا حواسش به چیز دیگری پرت شده: یک خط موشک به قطع یک مداد با دود آبی و سفید که از یک راکت کوچک که از خودروی ان.جی. پرتاب شده به جا مانده. راکت تا جایی در آسمان بالا می‌روند و بعد با استفاده از دود و آتشی که زیرش روشن است، در آسمان می‌ایستد. دختر دیگر به آن نگاه نمی‌کند چون فایده‌ای ندارد. به سمت خیابان می‌چرخد و تلاش می‌کند با سرعت هرچه تمام خودش را تا جایی که می‌شود از منبع آب و تک تیرانداز احتمالی درون آن دور کند.

صدای گلوله تکرار می‌شود. حتی قبل از اینکه صدا به گوش وای.تی. برسد، موشک ایستاده در هوا مانند تیر رها شده از کمان به سمت برج حاوی منبع آب حرکت کرده و با یکی دو اصلاح مسیر در نیمه بالایی نردبان به مخفیگاه تک تیر انداز می‌خورد. بدون هیچ آتش یا دودی صدای انفجار عظیمی شنیده می‌شود، درست مثل اینکه در یک برنامه آتشبازی ترقه‌ بزرگی به آسمان شلیک کرده باشند. برای چند لحظه می‌تواند صدای برخورد قطعات فلزی به بدنه برج را بشنود ولی نه از آتشی خبر هست و نه از دودی. قبل از اینکه دوباره به داخل مارپیچ برگردد و به سمت خودروی ان.جی. برود، خطی از گرد و خاک بلند می‌شود، از کنارش می‌گذرد و مثل توپ پینگ پنگ سرگردانی به کانتینرهای عظیم فلزی می‌خورد و آن‌ها را برمی‌گرداند و با اینکار مسیرش عوض می‌شود به سمت کانینر بعدی می‌رود. یک موش‌طوری است که دارد مسیر حرکت او را راحت می‌کند. 

چه دلنشین.

خودرو را که می‌بیند می‌گوید «کار تمیزی بود رفیق.». گلویش خشک شده و می‌سوزد. شاید به خاطر جیغی است که کشیده، شاید هم آلودگی‌های شیمیایی، شاید هم بدنش دارد خودش را برای استفراغ آماده می‌کند. می‌پرسد «از تک تیرانداز خبر نداشتی؟». شاید اگر بتواند درباره جزییات کار فکر کند، جریان گردباد عزراییل از ذهنش خارج شود. 

ان.جی. می‌گوید «از آنی که بالای منبع آب بود نه. اما همین که دو بار شلیک کرد، مسیر گلوله‌ها را ردیابی کردیم و جایش معلوم شد.». بعد چیزهایی برای خودرو زمزمه می‌کند و خودرو به سمت ای-۴۰۵ به راه می‌افتد. 

«به نظر من که جای تابلویی بود برای مخفی شدن یک تک تیرانداز.»

ان.جی. جواب می‌دهد «جای حفاظت شده‌ای نبود و از همه طرف می‌توانست هدف قرار بگیرد. خودش انتخاب کرده بود که با کار در اینجا خودکشی کند. قاچاقچی‌ها معمولا این‌طوری کار نمی‌کنند. آن‌ها اغلب آدم‌های عملگرایی هستند. حالا بگو ببینم از بقیه نمایش من راضی بودی؟»

«بله کاملا. اما نتیجه داشت؟»

«بله. لوله قبل از اینکه محتوایش را تخلیه کند در یک محفظه امن در هلی‌کوپتر قرار گرفت. حالا هم محفظه در هلیوم مایع شناور شده تا نتواند به هیچ روش شیمیایی خودش را نابود کند. حالا ما یک نمونه از اسنوکرش داریم. هیچ کس دیگری نمی‌توانست این را به دست بیاورد. شهرت من به خاطر همین نوع کارها است.»

«موش‌طوری‌ها چی؟»

«یعنی چی که چی؟»

وای.تی. می‌گوید «به ون برگشته‌اند؟ آن پشت؟» و با سرش به عقب اشاره می‌کند.

ان.جی. لحظه‌ای مکث می‌کند. وای.تی به یاد می‌آورد که الان او در دفترش در ویتنام سال ۱۹۵۵ نشسته و از یک نمایشگر او را می‌بیند.

ان.جی. می‌گوید «سه تا از آن‌ها آن عقب هستند. سه تا دارند می‌آیند و سه تا هم می‌مانند تا کارها را جمع و جور کنند.»

«می‌گذاری اینجا بمانند؟»

«بعدا به ما می‌رسند. در یک مسیر مستقیم آن‌ها می‌توانند سریعتر از هزارکیلومتر در ساعت بدوند.»

«راست است که داخلشان بمب اتم دارند؟»

«ایزوتوپ‌های رادیوترمال. »

«اگر یکی‌شان باز شود چه می‌شود؟ همه تغییر ژنتیکی می‌کنیم؟»

وای.جی. می‌گوید «اگر جایی بودی که نیرویی آنقدر قوی وجود داشت که یکی از این ایزوتوپ‌ها را باز کند، نگرانی از بیماری ناشی از تشعشع آخرین چیزی بود که به آن فکر خواهی کرد.»

«می‌توانند راهشان را تا رسیدن به ما پیدا کنند؟»

مرد می‌گوید «وقتی بچه‌بودی سگتان - مثلا لسی - خودش تنهایی به خانه برنمی‌گشت؟ یعنی وقتی از این هم بچه‌تر بودی.»

پس حق با او بوده. موش‌طوری‌ها از قطعات سگ درست شده‌اند. می‌گوید «ولی این ظالمانه است.»

ان.جی. جواب می‌دهد «گرایش احساسی به جریان کاملا قابل پیش‌بینی است.»

«اینکه یک سگ را از بدنش بیرون بیاوری و همیشه داخل یک قفسش محبوسش کنی.»

«ولی می‌دانی وقتی این موش‌طوری‌ها - اسمی که شما استفاده می‌کنید - در خانه‌هایشان هستند چکار می‌کنند؟»

«تخم‌های الکتریکی‌شان را می‌لیسند؟»

«تا ابد کنار دریا دنبال فریزبی می‌دوند. استیک‌هایی می‌خورند که از درخت‌ها آویزانند. در خانه کنار آتش لم می‌دهند. هنوز سیستم تخم‌الکتریکی برای لیسیدن برایشان طراحی نکرده‌ام ولی حالا که مطرح کردی به نظرم ایده بدی هم نمی‌رسد.»

«وقتی بیرون هستند و برای تو ماموریت انجام می‌دهند چه؟»

«نمی‌توانی حدس بزنی که دویدن با سرعتی بیشتر از هزارکیلومتر در ساعت چقدر برای یک پیت‌بول تریر جذاب است؟»

وای.تی. جواب نمی‌دهد. مغزش تلاش زیادی می‌کند تا روی این موضوع باقی بماند.

ان.جی. می‌گوید «مشکل از خودتان است. شما فکر می‌کنید که هر ارگانیسم همراه شده با سیستم‌های مصنوعی مکانیکی - مثل خود من - چیزی کند و به دردنخور و ترحم برانگیز است. در واقع این روزها وضع ما خیلی از قبل بهتر شده.»

«پیت‌بول را از کجا می‌آوری؟»

«تعداد نامتنابهی از آن‌ها هر روز در شهرهای اطراف ما ول می‌شوند.»

«و تو بدنش را قطعه قطعه می‌کنی؟»

«ما سگ‌های در حال مرگ را نجات می‌دهیم و آن‌ها را به جایی که می‌شود گفت بهشت سگ‌ها است می‌فرستیم.»

«من و دوستم رودکیل یک پیت‌بول داشتیم. فیدو. در یک کوچه پیداش کرده بودیم. یک عوضی به پایش شلیک کرده بود و ما بردیمش پیش دامپزشک تا خوب شود. چند ماهی در یک آپارتمان خالی در ساختمانی که رودکیل در آن زندگی می‌کرد نگهش داشتیم. هر روز با او بازی می‌کردیم و برایش غذا می‌بردیم. یک روز آمدیم با فیدو بازی کنیم اما نبود. یک نفر داخل شده بود و او را برده بود. احتمالا او را به آزمایشگاه تحقیقاتی شما فروخته‌اند.»

ان.جی. می‌گوید «ممکن است. ولی سگ را نباید این‌طور نگهدارید.»

«به هرحال از زندگی قبلی‌اش بهتر بود.»

صحبت ان.جی. با خودرو برای وارد کردن آن به آزادراه لانچ بیچ در بحث وقفه‌ای ایجاد می‌کند.

وای.تی. می‌گوید «چیزها یادشان می‌ماند؟»

ان.جی. جواب می‌دهد «تا حدی که یک سگ یادش می‌ماند، بله. هیچ روشی برای پاک کردن حافظه نداریم.»

«پس شاید فیدو الان یک موش‌طوری باشد. یک جایی.»

ان.جی. می‌گوید «برای خوشحالی خودش امیدوارم این‌طور باشد.»

در هنگ کنگ بزگرتر آقای لی، شعبه فونیکس آریزونا، نگهبان نیمه خودکار صنایع ایمنی ان.جی. شماره بی.۷۸۲ بیدار می‌شود. 

از نظر کارخانه‌ای که او را سرهم کرده، او یک ربات با نام بی.۷۸۲ است اما از نظر خودش یک پیت‌بول تریر است به نام فیدو.

قدیم‌ها گاهی فیدو سگ کوچولوی بدی می‌شد. اما حالا، فیدو در یک خانه زیبا زندگی می‌کند که یک حیاط قشنگ دارد. حالا او خودش را یک سگ کوچولوی خوب می‌داند. دوست دارد در خانه‌اش دراز بکشد و به پارس بقیه سگ‌های خوب گوش دهد. فیدو یکی از یک دسته بزرگ است. 

امشب پارس‌های زیادی از جایی دور به گوشش می‌رسد. شنیدن چنین پارس‌هایی به این معنی است که همه دسته سگ‌های خوب از چیزی هیجان زده هستند. احتمالا گروه بزرگی از مردهای بد سعی می‌کنند دختر خوبی را اذیت کنند. این سگ‌ها را خیلی ناراحت، عصبانی و هیجان زده می‌کند. آن‌ها برای حفاظت از دختر خوب، به بعضی از مردهای بد صدمه زده‌اند.

این کاری است که باید بشود. 

فیدو از خانه‌اش بیرون نمی‌آید. اول که پارس را شنید، هیجان زده شد. او دختران خوب را دوست دارد و وقتی مردهای بد سعی می‌کنند آن‌ها را اذیت کنند واقعا ناراحت می‌شود. یک‌بار دختر خوبی بود که دوست داشت با فیدو بازی کند. این مربوط به زمان قدیم بود که در جای ترسناکی زندگی می‌کرد و همیشه گرسنه بود و اکثر مردم بد بودند. اما دختر خوب با او خوب بود و دوستش داشت. فیدو هم دختر خوب را خیلی دوست داشت.

اما او حالا از پارس سگ‌های دسته‌اش مطمئن است که دختر خوب، سالم و در امنیت کامل است. فیدو دوباره به خواب می‌رود. 
# فصل سی و سه


«ببخشید قربان!» صدای وای.تی. است. تازه به اتاق اینفوکالیپس بابل قدم گذاشته. ادامه می‌دهد «یا جدا! اینجا مثل این اسباب‌بازی‌های گنبدی است که تویشان آب و برف و است محکم تکانشان می‌دهیم.»

«سلام وای.تی.»

«رفیق بازهم برات اطلاعات آوردم.»

«شلیک کن!»

«اسنوکرش یک جور استرویده. یا در اصل شبیه رویده. یعنی مثل روید از دیوار سلول رد می‌شود و بعد با هسته سلول یک کاری می‌کنه.»

هیرو به کتابدار می‌گوید «حق با تو بود. دقیقا مثل تب‌خال.»

«آقایی که با او صحبت می‌کردم گفت اسنوکرش دی.ان.ای. رو به فنا می‌ده. من نصف حرفاش رو هم نفهمیدم اما این حرفهایی بود که زد.»

«با کی حرف می زدی؟»

«ان.جی.، از صنایع ایمنی ان.جی. ولی سعی نکن با او حرف بزنی چون هیچ اطلاعاتی به تو نخواهد داد.». لحنش طوری است که به هیرو بگوید از او پایینتر است.

«چرا با کسی مثل ان.جی. بودی؟»

«شغل. حالا مافیا به خاطر کار خوب من و دوستم ان.جی. یک نمونه اسنوکرش داره. تا حالا قبل از اینکه کسی بتونه بررسی‌اش کنه خودشو نابود می‌کرد. حالا احتمالا مشغول بررسی‌اش هستن یا چنین چیزی. احتمالا سعی می‌کند پادزهرش رو بسازن.»

«شاید هم سعی می‌کنند مثلش رو بسازند.»

«مافیا چنین کاری نمی‌کنه.»

هیرو می‌گوید «خنگ نباش. معلوم است که اینکار را می‌کنند.»

وای.تی. به نشانه قهر سرش را برمی‌گرداند. هیرو می‌گوید «ببین، متاسفم که یادآوری می‌کنم اما اگر هنوز قانون داشتیم، مافیا یک سازمان جنایتکار بود.»

«اما حالا که نداریم. مافیا فقط یک زنجیره بین بقیه چیزهای زنجیره‌ای است.»

«قبول. حرف من فقط این است که آن‌ها برای نفع بشریت کار نمی‌کنند.»

دختر به کتابدار اشاره می‌کند و می‌گوید «و تو چرا اینجا هستی؟ با این جن گیکی؟ برای نفع بشریت؟ یا چون می‌خواهی کارهای یکی دیگر را پیش ببری؟ حالا آن زن هر اسمی که می‌خواهد داشته باشد.»

«باشه. باشه. بیا دیگر در مورد مافیا حرف نزنیم. من کلی کار برای کردن دارم.»

«من هم.» و وای.تی. ترمینالش را قطع می‌کند. سوراخی در متاورس ایجاد می‌شود اما کامپیوتر هیرو، به سرعت آن را می‌پوشاند.

هیرو توضیح می‌دهد «حدس می‌زنم از من خوشش می‌آید.»

کتابدار می‌گوید «به نظر مهربان می‌رسد.»

«خب. برمی‌گردیم به کار. عاشره از کجا آمده است؟»

«در اصل از اسطوره‌ها سومری. هرچند که در فرهنگ‌های بابلی، آشوری، کنعانی، یهودی و سامی هم حضور مهمی دارد که البته همه این‌ها از سومر منشعب شده‌اند.»

«جالب است. پس زبان سومری از بین رفت اما اسطوره‌های سومری به شکلی به زبان‌های جدید منتقل شدند.»

«صحیح است. زبان سومری توسط تمدن‌های بعدی به عنوان زبان دین و علوم به کار رفت. همان‌طور که لاتین تا قرون وسطی در اروپا همین نقش را بازی کرد. کسی به این زبان حرف نمی‌زد اما دانشمندان می‌توانستند آن را بخوانند. مذهب سومری به این روش در تمدن‌های دیگر ادامه پیدا کرد.»

«و عاشره در اسطوره‌های سومری چه نقشی دارد؟»

شواهد منسجم نیستند. چند لوحه در این مورد کشف شده‌ اما اکثرا شکسته و ترک خورده هستند. به نظر می‌رسد که ال. باب رایف تعدادی لوحه سالم در این مورد کاوش کرده باشد اما تا به حال موافقت نکرده که آن‌ها را منتشر کند. اسطوره‌های به جا مانده از سومری‌ها قطعه قطعه هستند و روایتی غیرطبیعی دارند. لاگوس آن‌ها را با تخیلات یک بچه دو ساله مقایسه می‌کرد. بخش عمده آن‌ها را حتی نمی‌شود ترجمه کرد. حروف سالم و شناخته شده هستند اما ترکیب آن‌ها با هم جمله‌ای را شکل نمی‌دهد که ذهن مدرن بتواند درک کند.»

«مثل دستورالعمل‌های برنامه‌ریزی وی.سی.آر.»

بخش‌های بزرگی به تکرارهای یکنواخت اختصاص داده شده است. همچنین بخش‌های بزرگی هست که لاگوس آن‌ها را Rotary Club Boosterism  می‌خواند - حکاکی‌های در مورد اینکه یک شهر چقدر نسبت به شهر دیگر والاتر است.»

«چه چیزی یک شهر سومری را از شهر دیگر بهتر می‌کرد؟ زیگورات بزرگتر؟ تیم فوتبال قوی‌تر؟»

«مه (پانویس: me) بهتر.»

«مه چیست؟»

«قوانین یا بنیادهایی برای کنترل کارهای شهر، مثل قانون اما در سطحی پایه‌ای‌تر.»

«متوجه نمی‌شوم.»

«مساله همین است. اسطوره‌های سومری به همان شیوه‌ای که اسطوره‌های عبری یا یونانی برای ما قابل 'خواندن' و 'لذت بردن' هستند، مفهوم نیستند. این اسطوره‌ها احتمالا برخواسته از نوع دیگری از آگاهی هستند.»

هیرو می‌گوید «به نظرم اگر فرهنگ ما بر اساس فرهنگ سومری بنا شده بود، الان اسطوره هایشان به نظرمان جذاب می‌آمد.»

«اسطوره‌های آکاد (پانویس: Akkadian) که بعد از سومری‌ها آمدند تا حد زیادی نشات گرفته از اسطوره‌های سومری هستند. واضح است که راویان داستان‌های آکادها، اسطوره‌های سومری را خوانده بودند و بعد از حذف بخش‌هایی که برای ما هم غیرقابل هضم است، آن‌ها را به هم چسبانده بودند و کارهای طولانی‌تری ساخته بودند. نمونه مشهور، رزمنامه گیلگمش است. آکادها سامی بودند... عمو زاده‌های قوم بنی اسراییل.»

«آکادها در مورد او چه می‌گویند؟»

«می‌گویند که عاشره خدای شهوت و باروری بوده. همچنین جنبه تخریب‌گر و انتقام‌گیری هم داشته. در یک افسانه، کیترا - پادشاه انسانی - به سختی به دست عاشره بیمار می‌شود. تنها ال - پادشاه خدایان - می‌تواند او را نجات دهد. ال به بعضی انسان‌ها این حق را می‌دهد که از پستان‌های عاشره شیر بخورند. ال و عاشره معمولا انسان‌ها را به فرزندخواندگی قبول می‌کنند و می‌گذارند که شیر عاشره را بخورند - در یک متن آمده که او به هفتاد پسر معنوی شیر داده.»

هیرو می‌گوید‌ «پخش کردن ویروس. مادرهای مبتلا می‌توانند از طریق شیر دادن فرزندانشان را به ویروس اچ آی وی مبتلا کنند. اما این نسخه آکادی است. درست است؟»

«بله قربان.»

«می‌خواهم کمی هم از متون سومری بشنوم. حتی اگر غیرقابل ترجمه باشند.»

«می‌خواهید بشنوید که چطور عاشره انکی را بیمار کرد؟»

«بدون شک»

«اینکه این داستان چطور ترجمه شده، وابسته به این است که چطور تفسیر شده باشد. بعضی‌ها آن را داستان هبوط از بهشت دیده‌اند. بعضی‌ها جنگ بین مرد و زن یا آب و زمین و بعضی‌ها هم تمثیلی از باروری. این متن مبتنی بر تفسیر بندت آیستر است.»

«نکته به جایی بود.»

«به شکل خلاصه: انکی و نینهورساگ - که عاشره است، هرچند در این داستان عناوین دیگری هم دارد - در جایی به نام دیلوم زندگی می‌کردند. دیلوم ناب است و پاک و روشن. در آن بیماری نیست. آدم‌ها پیر نمی‌شوند. حیوانات وحشی در آن حمله نمی‌کنند.

اما در آن آب نیست پس نینهورساگ به انکی (که خدای آب است) ناله می‌کند که آب را به دیلوم بیاورد. او در میان علفزاران استمناء می‌کند و به منی زندگی بخشش اجازه می‌دهد که جاری شود - این 'آب از قلب آمده' است. او همزمان نام-شابی می‌خواند و دیگران را از آمدن به سرزمینش نهی می‌کند. او نمی‌خواهد کسی نزدیک نطفه‌اش بشود.

«چرا؟»

«داستان چیزی در این باره نمی‌گوید.»

هیرو می‌گوید «پس باید حدس بزنیم. شاید فکر می‌کرده چیزی ارزشمند است. شاید هم چیزی خطرناک.»

«دیلوم حالا از قبل بهتر است. خرمن‌زارها خوشه‌های پربار می‌دهد و غیره.»

«ببخشید ولی کشاورزی سومری‌ها چطور بوده؟ زیاد آبیاری می‌کردند؟»

«کشاورزی آن‌ها به شدت وابسته به آبیاری بوده.»

«پس بنا به این افسانه، انکی مسوول بوده که 'با آب از قلب آمده' مزارع را آبیاری کند.»

«بله. انکی خدای آب بوده.»

«بسیار خب. ادامه بده.»

«اما نینهورساگ حکم را می‌شکند و منی انکی را برمی‌دارد و خودش را باردار می‌کند. بعد از نه روز که از بارداری می‌گذرد، بدون درد دختری به نام نینمو (پانویس:ninmu )‌ به دنیا می‌آید. نینمو بر کرانه راه می‌رود. انکی او را می‌بیند و به هیجان می‌آید. از عرض رودخانه می‌گذرد و با او همخوابه می‌شود.»

«با دختر خودش.»

«بله. از این همخوابگی نه روز بعد دختر دیگری به اسم نینکورا زاده شده و این الگو دوباره تکرار شد.»

«یعنی انکی با نینکورا هم سکس کرد؟»

«بله و صاحب دختری شد به اسم اوتو. نینهورساگ که حالا الگوی رفتاری انکی را شناخته بود، به اوتو نصیحت کرد که در خانه بماند. پیش‌بینی او این بود که انکی سعی خواهد کرد به بهانه هدیه‌دادن، به او نزدیک شود و او را بفربید.»

«اینکار را کرد؟»

«انکی یک‌بار دیگر با 'آب آمده از قلب' نهرها را پر کرد و گیاهان رشد کردند. باغبان خوشحال شد و از انکی تشکر کرد.»

«باغبان کیست؟»

کتابدار می‌گوید «یک شخصیت فرعی در داستان. او انگور و دیگر هدایا را در اختیار انکی گذاشت. انکی خودش را به شکل باغبان درآورد و با هدایا به نزد اوتو رفت و او را فریفت. اما این بار نینهورساگ موفق شد نمونه‌ای از منی انکی را از روی ران‌های اوتو بردارد.»

«خدای من.»

«نینهورساگ منی را روی زمین پخش کرد و هشت گیاه از زمین جوانه زدند.»

«انکی با گیاه‌ها هم خوابید؟»

«نه. آن‌ها را خورد - به عبارتی با اینکار اسرار آن‌ها را فهمید.»

«و حتما موضوع اصلی داستان آدم و حوا اینجا شکل می‌گیرد.»

«نینهورساگ انکی را نفرین می‌کند. می‌گوید 'تا به هنگامی که هنرت نمرده، به تو با "چشم زندگی" نخواهم نگریست'. بعد ناپدید و انکی شدیدا بیمار می‌شود. هشت عضو انکی ناخوشند، هر کدام از یک گیاه. در نهایت نینهورساگ مجبور به بازگشت می‌شود و هشت خدا به دنیا می‌آورد. یکی برای هر کدام از عضوهای بیمار و انکی سلامت خود را باز می‌یابد. این هشت خدا، در معابد دیلوم پرستیده می‌شود و اینکار حلقه زنای با محارم را می‌شکند و نژاد جدیدی از خداها می‌سازد که می‌توانند به شکل عادی نسلشان را گسترش دهند.»

«تازه دارم می‌فهمم چرا لاگوس می‌گفت که افسانه‌های انکی مانند قصه کودکان دو ساله است.»

«آیستر داستان را در 'پاسخ به یک مشکل منطقی' می‌داند. اینکه 'با تصور اینکه در ابتدا تنها یک خالق بوده، چطور رابطه جنسی دو گانه در جهان به وجود آمده است'.»

«آه! دوباره بحث باینری!»

«شاید شاخه انحرافی بحث قبلی را به یاد داشته باشید که ادامه‌اش ندادیم. آن بحث هم احتمالا می‌توانست ما را به همین‌جا هدایت کند. این اسطوره می‌تواند با اسطوره آفرینش در سومری مقایسه شود که در آن بهشت و زمین در آغاز یکی هستند و جهان در واقع در نقطه‌ای ساخته می‌شود که این دو از هم جدا می‌شوند. بیشتر اسطوره‌های مربوط به خلقت از 'متناقض‌نمایی آغاز می‌کنند که در آن همه چیز واحد است. این متناقض‌نما یا به آشوب تعبیر می‌شود یا به بهشت' و جهان به معنایی که ما آن را می‌شناسیم تا پیش از تغییر این وضع به وجود نمی‌آید. جا دارد ذکر کنم که نام اصلی انکی، ان-کور بوده به معنای پادشاه کور و کور نام اقیانوسی - یا آشوبی - باستانی است که انکی آن را فتح کرد.»

«هر هکری می‌تواند با چنین اسمی شناخته شود.»

«اما عاشره هم ارتباط‌هایی مشابه دارد. نام او اوگاریتیک است، 'آتیراتو یامی' یعنی 'زنی که بر دریا گام برمی‌دارد' ».

«خب پس هم انکی و هم عاشره موجوداتی بودند که به شکلی بر آشوب غلبه کردند. نکته مورد نظر تو این است که این شکست دادن آشوب و جدا کردن دنیای ثابت و واحد و ساختن یک دنیای باینری، می‌تواند همان خلقت باشد؟»

«صحیح است.»

«دیگر چه چیزی در مورد انکی می‌توانی به من بگویی؟»

«او اِن شهر اریدو بوده.»

«اِن دیگر چیست؟ چیزی مثل پادشاه؟»

«شکلی از شاه-کشیش. اِن متولی معبد محلی بود. جایی که مه - قوانین جامعه - بر روی لوحه‌های گلی نگهداری می‌شدند.»

«و اریدو کجاست؟»

«جنوب عراق. این منطقه فقط در چند سال اخیر کاوش شده.»

«توسط آدم‌های رایف؟»

«بله. آنطور که کرامر می‌گوید انکی خدای فرزانگی است - اما این ترجمه خوب نیست. فرزانگی انکی، از نوعی نیست که در یک پیرمرد یافت می‌شود بلکه فرزانگی او مربوط است به شیوه انجام کارها، بخصوص کارهای اسرار آمیز. 'او حتی خدایان دیگر را نیز با راه‌حل‌های عجیبش برای مشکلات غیرقابل حل، شگفت زده می‌کند'. او خدایی دلسوز است که به نسل بشر کمک می‌کند.»

«واقعا؟»

«بله. پر اهمیت‌ترین اسطوره‌های سومری در مورد او هستند. همان طور که گفتم، او با آب مرتبط است. با منی خود، رودخانه‌ها را پر می‌کند و همین‌طور شبکه آب گسترده سومر را. گفته می‌شود که فقط با یک استمناء رود دجله را ساخته است. او خودش را چنین وصف می‌کند: 'من لرد هستم. من کسی هستم که کلماتم جاری است. من ابدی‌ام.'. دیگران این‌طور توصیفش می‌کنند: 'یک کلمه بگو تا پشته‌ها و خرمن‌ها پر از گندم شوند' یا 'تو ستارگان بهشت را پایین آوردی و تعدادشان را شمارش کردی'. او کسی است که اسم هر چیزی را که خلق می‌شد به زبان می‌آورد...»

«در بسیاری از اسطوره‌های خلقت، به زبان آوردن نام چیزی برابر خلق کردن آن است. انکی در داستان‌های متفاوت به این اسامی خوانده شده: 'آگاهی که افسون را پایه نهاد'، 'سرریز از کلمات'، 'انکی، صاحب تمام دستورات صحیح' و آنچنان که مایر می‌گوید 'کسی که کلماتش می‌تواند در جایی که آشوب است نظم و در جایی که آرامش حکم فرما است، بی‌نظمی ایجاد کند'. او تلاش بسیاری کرد تا دانش خود را به پسرش منتقل کند؛ مردوخ که خدای اصلی بابلی‌ها است.»

«پس سومری‌ها انکی را می‌پرستیدند و بابلی‌ها که بعد از سومری‌ها آمدند، پسرش مردوک را؟»

«بله قربان. و هرجا که مردوک دچار مشکل بزرگی می‌شد، پدرش انکی را به کمک می‌طلبید. در استوانه سنگی قانون حمورابی، از مردوخ یاد شده است. در آنجا گفته شده که خود مردوخ این قوانین را در اختیار حمورابی گذاشته است.»

هیرو به سمت قانون حمورابی می‌چرخد و نگاهی به آن می‌اندازد. خط میخی برایش معنایی ندارد اما تصویر بالا، به راحتی قابل درک است. بخصوص بخش وسط آن.

هیرو می‌پرسد. «دقیقا چرا مردوک به حمورابی در این استوانه سنگی صفر و یک داده است؟»

کتابدار می‌گوید: «آن‌ها نشانه‌های قدرت سلطنتی بودند. اما ریشه این موضوع نامشخص است.»

هیرو می‌گوید «منطقا انکی باید مسوولش باشد.»

«مهمترین وظیفه انکی، خلق و حفاظت از مه و گیس-هور بوده؛ 'کلمات کلیدی' و 'الگوها'یی که بر جهان حکمفرمایی می‌کنند.»

«در مورد مه کمی بیشتر توضیح بده.»

«بازهم نقل قول از کرامر و مایر، '[آنها اعتقاد داشتند به] حضور ازلی، بنیادی، غیرقابل تغییر و قابل درک مجموعه‌ای از قدرت‌ها و خدایان، هنجارها و استاندارد و قوانین و مقررات که آن را مه می‌خواندند. این قوانین بر جهان و تمام اجزایش، بر خدایان و انسان‌ها و بر هر جزء زندگی متمدن آن زمان جاری بودند.'»

«چیزی شبیه تورات؟»

«بله اما با قدرتی اسرارآمیز و جادویی. مه‌ها فقط مربوط به موضوعات دینی نیستند بلکه در معمول‌ترین فعالیت‌های روزمره هم نقش بازی می‌کنند.»

«مثلا؟»

«در یک اسطوره، الهه اینانا به اریدو می‌رود و انکی را می‌فریبد و سپس از او نود و چهار مه می‌گیرد و آن‌ها را به زادگاه خود یعنی اوروک باز می‌گرداند که در آنجا این موضوع با هلهله و شادمانی همگانی مواجه می‌شود.»

«اینانا همان کسی که است توجه جوانیتا را جلب کرده.»

«بله قربان. او در شهر به خاطر 'ارائه بهترین اجرا از مه' تشویق می‌شود.»

«اجرا؟ مثل اجرای یک برنامه کامپیوتری؟»

«بله. در نهایت امر اینها مانند الگوریتم‌هایی هستند برای ایفای فعالیتی خاص که برای ادامه حیات جامعه لازم است. بعضی از آن‌ها به فعالیت‌های کشیش‌ها و پادشاهان مرتبط هستند. بعضی‌ها می‌گویند که چطور باید مراسم مذهبی را اجرا کرد. بعضی‌ها به هنر جنگ و سیاست‌مداری می‌پردازند. بسیاری هم از هنرها صحبت می‌کنند: موسیقی، درودگری، آهنگری، دباغی، معماری، مزرعه‌داری و حتی کارهایی ساده مانند روشن کردن آتش.»

«سیستم عامل جامعه.»

«متوجه نشدم قربان.»

«وقتی در ابتدا کامپیوتر را روشن می‌کنی، سیستم چیزی به جز یک مجموعه مدار فاقد روح نیست و کاری از دستش بر نمی‌آید. برای شروع به کار ماشین، باید این مدارها را مجهز به برنامه‌ای کنی که به آن‌ها بگوید کارها را چگونه انجام دهند. در واقع ماشین با این برنامه یاد می‌گیرد که چطور یک کامپیوتر باشد. به نظر می‌رسد که این مه‌ها هم مانند سیستم‌عامل جامعه کار می‌کرده‌اند. مجموعه بی‌جانی از آدم‌ها را روح می‌دادند تا به یک سیستم کارامد تبدیل شود.»

«هر طور که شما می‌گویید. در این مورد انکی متولی مه‌ بود.»

«پس مرد خوبی بوده.»

«محبوب‌ترین خدای دوران.»

«شبیه یک هکر به نظر می‌رسد. به همین دلیل هم فهم نام-شابش تا این حد دشوار است. ولی اگر این‌قدر موجود خوبی بوده چرا ماجرای بابل را پیش آورده است؟»

«این یکی از اسرار انکی به حساب می‌آید. همان‌طور که متوجه شده‌اید، رفتار او همیشه با رفتار طبیعی این روزها مطابقت نداشته است.»

«این را قبول ندارم. فکر نمی‌کنم او واقعا ترتیب خواهرش، دخترش و بقیه را داده باشد. آن داستان باید تمثیلی باشد از یک چیز دیگر. شاید تمثیلی باشد از یک روند اطلاعاتی بازگشتی. داستانی که گفتی نفرت‌انگیز است. برای آن آدم‌ها آب برابر منی بوده. این قابل درک است چون احتمالا آن‌ها تصوری از آب خالص نداشتند - آب آن‌ها همیشه پر از گل و قهوه‌ای و حاوی ویروس بوده است. اما برای یک انسان مدرن، منی تنها یک حامل اطلاعاتی است - هم حاوی اسپرم‌های خیرخواه و هم حاوی ویروس‌های بد نهاد. آب انکی - منی‌اش، اطلاعاتش، مه‌اش - در تمام سرزمین سومر جاری شد و آن‌جا را آباد کرد.»

«همان‌طور که ممکن است بدانید، سومر بین دو رودخانه عظیم دجله و فرات واقع شده بود. تمام لوحه‌های گلی هم از همین منطقه آمده‌اند - خاک آن‌ها مستقیم از کف رودخانه استخراج می‌شده.»

«پس انکی حتی رسانه انتقال اطلاعات را هم به آن‌ها داده است - خاک رس. روی گل خیس می‌نوشتند و بعد خشک می‌شده - از دست آب خلاص می‌شدند - در صورتی که دوباره به این لوحه‌ها آب می‌رسیده از بین می‌رفنتد. حالا اگر گل را می‌پختند و تمام آب آن را بیرون می‌کشیدند، یعنی اگر منی انکی را با حرارت استرلیزه می‌کردند، لوحه‌ها برای همیشه حفظ می‌شدند. ایمن همچون کلمات تورات. به نظرت مجنون می‌رسم؟»

کتابدار جواب می‌دهد «نمی‌دانم. اما کمی شبیه لاگوس حرف می‌زنید.»

«هیجان زده شده‌ام. می‌دانی؟ قدم بعدی این است که خودم را به یک گاریگویل تبدیل کنم.»




# فصل سی و چهار

هر کسی که بخواهد می‌تواند بدون اینکه توجه چندانی جلب کند وارد گریفیث پارک شود. وای.تی. کشف کرده که با وجود موانع زیادی که در خیابان گذاشته‌اند، در مقابل کسی که بتواند خارج از جاده حرکت کند، حفاظت چندانی از کمپ فالابالا نمی‌شود. دیگر چه برسد به یک نینجای اسکیت‌سوار با آخرین مدل اسکیت‌بورد و یک جفت عینک دید در شب نایت ویژن (باید پول خرج کنید تا پول در بیاورید). کافی است که شیبی پیدا کنید که به دره می‌رسد، تا لبه حرکت کنید و آتش آن پایین را پیدا کنید. بعد کافی است در سرازیری بیافتید و بدنتان را جمع کنید. بقیه‌اش با نیروی جاذبه است.

در نیمه راه کشف می‌کند که لباس سرتاسری آبی و نارنجی‌اش در نیمه شب منطقه فالابالا او را کاملا نمایان خواهد کرد پس دستش را به سمت یقه می‌برد، دیسکی را که در زیرآستری دوخته شده لمس می‌کند و تا شنیدن صدای کلیک، آن را فشار می‌دهد. لباس شروع به تیره شدن می‌کند و بعد از چند لحظه الکترورنگ‌دانه‌ها سیاه می‌شوند.

در اولین دیدارش اینجا را خوب بررسی نکرده چون فکر می‌کرده که دیگر هرگز به اینجا برنخواهد گشت. حالا می‌بیند که شیب بسیار شدیدتر از چیزی است که اول تصورش را کرده بود. اینجا بیشتر شبیه یک دره یا گودال است و بیشترین چیزی که از این مسیر در خاطرش خواهد ماند، سقوط‌های آزاد متوالی خواهد بود. او با خودش می‌گوید که به هر حال این سقوط هیجان انگیز است و بخشی از کار. چرخ‌های هوشمند خوب کار می‌کنند. تنه‌های درخت آبی مایل به سیاه هستند و تشخیص آن‌ها از سیاه پس‌زمینه بسیار مشکل است. تنها چیزی که به جز این می‌تواند ببیند، رد سرخ لیزر سرعت‌سنجش است که جلوی اسکیت‌بورد جلو و عقب می‌رود بدون اینکه سرعت سنج بتواند عددی را نمایش دهد. در حالی که سنسور رادار تلاش می‌کند روی چیزی متمرکز شود، اعداد با سرعت جابجا می‌شوند و تنها چیزی که از آن‌ها به چشم می‌رسد یک توده قرمزرنگ است. 

وای.تی. سرعت‌سنج را خاموش می‌کند. حالا همه چیز سیاه است و او مانند فرشته‌ای سیاه که بندهای چترنجاتش توسط خداوند قیچی شده باشد، در حال سقوط است. بالاخره رسیدن چرخ‌های هوشمند به زمین سفت، باعث می‌شود که زانوهایش تا زیر چانه‌اش بالا بیاد. 

یادداشت ذهنی: این دفعه از پل بپرم پایین. 

از پشت درختی می‌پیچد و وارد کمپ می‌شود. در عینک دید در شب وای.تی. با قابلیت نمایش چندطیفی، کمپ فالابالا ابری است از مه صورتی که قطعه قطعه با آتش اردوگاه، سفید شده است. پایین این تصویر با رنگ آبی سنگفرش شده است که در طیف رنگ‌ها نشان دهنده سردی است. پشت همه اینها را خطی دندانه دندانه می‌پوشاند. این دندانه‌ها موانعی هستند که سر راه رسیدن به کمپ ایجاد شده‌اند و برای همه هم واضح است که فالابالا از این نظر پیشرفت خوبی داشته. البته این دندانه‌های متشکل از ایست و بازرسی و موانع بین راه باید جلوی مهارت وای.تی. که توانسته مثل یک شبح جنگجوی عقده‌ای به ناگهان از آسمان به وسط کمپ بپرد سر تعظیم فرود بیاورند. یکی دو نفر او را می‌بینند که روی اسکیت در حال حرکت است اما توجه چندانی به جریان نمی‌کنند. احتمالا پیام‌رسان‌های زیادی به اینجا می‌آیند. پیام‌رسان‌های منگول، گیج و پر از نوشیدنی‌های انرژی‌زا و این آدم‌ها اینقدر درک ندارند که وای.تی. را از آن‌ها تشخیص دهند. اما مشکلی نیست و وای.تی. از فکر آن بیرون می‌آید. 

اردوگاه به اندازه کافی نور معمولی قدیمی دارد که بشود با چشم‌ غیرمسلح هم بدبختی آن را دید: یکسری پیشاهنگ دیوانه که بدون نشان‌های لیاقت و هیچ جور وسیله بهداشتی را در جنگل رها شده‌اند. با اضافه کردن مادون قرمز به نور مرئی، وای.تی. می‌تواند صورت‌های ناواضحی که با طیف قرمز در سایه‌های پنهان از چشم نشسته‌اند هم ببیند. این عینک‌های نایت‌ویژن جدید، برایش بسیار گران تمام شده ولی ارزشش را داشته است.

بعضی از آدم‌هایی که دفعه قبل اینجا بودند حالا دیگر نیستند و جایشان را آدم‌های جدید گرفته‌اند. یکی دو نفر واقعا ژاکت‌هایی را به تن دارند که به تن دیوانه‌ها می‌کنند. احتمالا مد جدیدی است مخصوص کسانی که می‌خواهند بگویند کله‌خرابند و دوست دارند در این ژاکت‌ها روی زمین غلت بزنند و گلی شوند. چند نفری هم هستند که هوش و حواسشان سرجایش نیست و تعداد انگشت شماری هم کاملا از حال رفته‌اند. مانند بی‌خانمان‌های پیری که در دور و بر اسنوز و کروز پیدا می‌شوند. 

کسی می‌گوید «هی ببین. دوست قدیمی‌مان پیام‌رسان! خوش آمدی رفیق.». وای.تی. درپوش مشت مایعش را برمی‌دارد و آن را قبل از مصرف تکان داده و آماده نگه می‌دارد. او مچ بندهای ولتاژ بالا هم دارد. دست‌بندهای مد روزی که مچ را می‌پوشانند و به هرکسی که بخواهد دست شما را بگیرد و بکشد، شوکی قوی وارد می‌کنند. او یک گیج کننده هم در آستینش دارد. فقط آدم‌های بی‌تجربه از تفنگ استفاده می‌کنند. تفنگ کند است (باید صبر کنید طرف به خاطر خون ریزی بمیرد) و به شکلی متناقض، به راحتی هم آدم می‌کشد. در مقابل چیزی مثل گیج کننده آنی عمل می‌کند و بعد هم کسی نمی‌تواند به خاطر استفاده از آن از شما شکایت کند. حداقل این چیزی است که تبلیغات می‌گویند.

به خاطر همه اینها، او احساس خطر آنی ندارد اما ترجیح می‌دهد اول هدفش را انتخاب کند. با سرعتی که توان فرار سریع به او می‌دهد چرخ می‌زند تا یک نفر با ظاهری دوستانه پیدا کند. بالاخره سوژه‌اش را انتخاب می‌کند - زنی کچل در یک لباس پاره شانل. در کنار او سفر می‌کند.

وای.تی. می‌گوید «بریم جنگل؟ می‌خوام کمی با هم حرف بزنیم. در مورد چیزهایی که در باقیمانده مغزت هست.»

زن می‌خندد. با زحمت و مانند حرکات خام ولی مهربانانه یک معلول از زمین بلند می‌شود. می‌گوید «بریم. من هم می‌خواهم حرف بزنم. چون اعتقاد دارم.»

وای.تی. برای حرف زدن بیشتر منتظر نمی‌شود، فقط دست زن را می‌گیرد و او را به سمت جنگل هدایت می‌کند. لابه‌لای درختان و دور از جاده. در نور ماوراء قرمز، هیچ چهره‌ای با رنگ صورتی نگاهش نمی‌کند پس در امان است. چند نفری پشتش راه می‌افتند. دوستانه راه می‌روند و مستقیم هم به او نگاه نمی‌کنند. انگار به ناگهان تصمیم گرفته‌اند که در نیمه شب، قدمی در جنگل بزنند. یکی از آن‌ها کشیش عظمی است. 

زن احتمالا در میانه‌های بیست‌سالگی است. بلند و لاغر. چهره متناسب اما نه زیبا. احتمالا بازیکن حمله پر حرارت ولی کم امتیاز تیم مدرسه‌اش بوده. وای.تی. او را در بین تاریکی، روی یک سنگ می‌نشاند. 

وای.تی. می‌گوید «هیچ ایده‌ای داری که کجا هستی؟»

زن می‌گوید «در پارک. با دوستانم. ما سعی می‌کنیم کلمه را تبلیغ کنیم.» 
«چگونه به اینجا آمدی؟»

«از انترپرایز. به آنجا می‌رویم. آموزش می‌بینیم.»

«منظورت شناور است؟ کلک انترپرایز؟ همه از آنجا آمده‌اید؟»

«نمی‌دانم از کجا آمده‌ام. گاهی به یادآوردن چیزها سخت می‌شود. اما مهم نیست.»

«قبلا کجا بودی؟‌ روی کلک که بزرگ نشده‌ای، یا شدی؟»

زن می‌گوید «من برنامه‌نویس سیستم بودم در شرکت تریورس در مانتین ویوی کالیفرنیا.». صدایش یک دفعه طبیعی می‌شود و با لحن معمول انگلیسی صحبت می‌کند.

«بعد چه شد که روی کلک سر در آوردی؟»

دوباره صحبت بچه‌گانه شد «نمی‌دانم. زندگی قبلی‌ام ایستاد. زندگی جدید شروع شد. حالا اینجا هستم.»

«آخرین چیزی که قبل ایستادن زندگی قبلی‌ات به یاد داری چیست؟»

«دیر وقت کار می‌کردم. کامپیوترم مشکل داشت.»

«همین؟ این آخرین چیز معمولی است که برایت اتفاق افتاد؟»

زن می‌گوید «سیستم کرش کرد. استاتیک شد. بعد حالم بد شد. بیمارستان رفتم. در بیمارستان مردی همه چیز را به من گفت. گفت که در خون شسته شده‌ام. گفت حالا به کلمه تعلق دارم. همه چیز معنی داشت. تصمیم گرفتم به کلک بروم.»

«خودت تصمیم گرفتی یا کسی برایت تصمیم گرفت؟»

«می‌خواستم. همه به آنجا می‌روند.»

«چه کس دیگری با تو در کلک بود؟»

«آدم‌های مثل من.»

«مثل حالایت؟»

«همه برنامه‌نویس. مثل من. همه کلمه را دیده بودند.»

«در کامپیوترهایشان دیده بودند؟»

«بله. گاهی در تلویزیون.»

«روی کلک چکار کردید؟»

زن آستین پاره‌اش را کنار زد و بازوی پر از جای سوزن‌اش را نشان داد.

«مواد مصرف می‌کردید؟»

«نه. خون می‌دادیم.»

«خونتان را بیرون می‌کشیدند؟»

«بله. گاهی کمی کد می‌نوشتیم. فقط بعضی‌هایمان.»

«چند وقت آنجا بودید؟»

«نمی‌دانم. وقتی رگ‌هایمان خشک شد ما را به اینجا آوردند. اینکارها را برای تبلیغ کلمه می‌کنیم - چیزها را این‌طرف و‌ آن‌طرف می‌کشیم. سنگر می‌سازیم. زیاد کار نمی‌کنیم. بیشتر وقت‌ را آواز می‌خوانیم. دعا می‌کنیم و به بقیه در مورد کلمه می‌گوییم.»

«دوست داری اینجا را ترک کنی؟ من می‌توانم ببرمت بیرون.»

زن می‌گوید «نه! من هیچ وقت اینقدر خوشحال نبوده‌ام.»

«چطور می‌توانی این را بگویی؟ یک زمانی یک هکر خوب بودی و حالا یک آدم بی‌ارزش هستی، ببخشید که این‌طور می‌گویم.»

«مشکلی نیست. به احساساتم بر نمی‌خورد. وقتی هکر بودم زیاد خوشحال نبودم. در مورد چیزهای مهم نمی‌دانستم. خدا. بهشت. چیزهای مربوط به روح. در آمریکا نمی‌شود به این چیزها فکر کرد. آن‌ها را فراموش می‌کنی. اما این چیزها هستند که مهمند نه کامپیوترها و پول. حالا فقط به این چیزها فکر می‌کنم.»

وای.تی. زیرچشمی نگاهی به کشیش عظمی و دوستش می‌اندازد. آن‌ها دارند جلوتر می‌آیند، هر چند وقت فقط یک قدم. حالا آنقدر نزدیک شده‌اند که وای.تی. می‌تواند بوی شامشان را هم استشمام کند. زن دست‌هایش را روی پدهای شانه وای.تی. می‌گذارد.

«می‌خواهم بگویم که کمی بیشتر اینجا بمانی. چرا نمی‌آیی پیش ما یک نوشیدن بنوشی؟ باید تشنه باشی.»

وای.تی. می‌ایستد و می‌گوید «الان نه، باید سریع بروم.»

کشیش عظمی قدم دیگری جلو می‌گذارد و می‌گوید «من شدیدا مخالف هستم.». لحنش عصبانی نیست. سعی می‌کند صدایش را مثل پدر وای.تی. کند. «رفتن، تصمیم درستی برایت نیست.»

«تو چی هستی؟ الگوی من؟»

«مشکلی نیست. لازم نیست با من موافق باشی. اما بهتر است برویم آن پایین، کنار آتش بنشینیم و درباره‌اش حرف بزنیم.»

وای.تی. می‌گوید «به نظر من بهتر است از وای.تی. دور شوید، قبل از اینکه به حالت دفاع شخصی‌اش برود.»

هر سه فالابالا خود را عقب می‌کشند. به نشان همکاری. کشیش عظمی دستانش را برای ایجاد اطمینان بالا می‌برد و می‌گوید «ببخشید اگر باعث شدیم احساس عدم امنیت کنی.»

وای.تی. دید در شبش را روی ماورای قرمز می‌گذارد و می‌گوید «شما فقط کمی غیرعادی جلو آمدید.»

در نور ماورای قرمز، می‌تواند ببیند که فالابالای سوم - کسی که پشت سر کشیش عظمی راه می‌رود - چیزی در دستش دارد که به شکل غیرطبیعی گرم است.

نور باریک چراغ قوه‌اش را روی او می‌اندازد و بالاتنه‌ مرد با نور باریک زردی روشن می‌شود. بیشتر بدنش کثیف است و سیاه و نور بسیار کمی را برمی‌گرداند اما در دستش یک شیئی تمیز به چشم می‌خورد. یک لوله درخشان سرخ.

این یک سرنگ تزریق است. پر از مایعی قرمز. در نور ماورای قرمز، گرم دیده می‌شود. خون تازه. 

وای.تی. دقیق موضوع را درک نمی‌کند - چرا این آدم‌ها باید سرنگ‌های پر از خون تازه راه بروند. اما تا اینجا هم به اندازه کافی دیده است.

مشت مایع به شکل یک رشته سبز درخشان از محفظه‌اش خارج می‌شود و به صورت مرد سرنگ به دست می‌خورد. سر مرد مانند کسی که با گرز به زیردماغش کوبیده باشند به عقب پرتاب می‌شود و مرد بدون هیچ صدای اضافی به زمین می‌افتد. وای.تی. یک‌بار دیگر هم محصول را روی کشیش عظمی آزمایش می‌کند. زن غرق در وحشت در همان‌جای قبلی ایستاده است.

وای.تی. همه سرعتی  راکه می‌تواند به کار می‌گیرد تا از دره خارج شود و وقتی به خیابان می‌رسد، سرعتش از سرعت خودروها کمتر نیست. در اولین فرصت نیزه‌اش را به یک تانکر معمولی که با سرعت ثابت در جاده حرکت می‌کند گیر می‌دهد، و به مادرش زنگ می‌زند.

«مامان، گوش کن. نه، مامان، با صدای بوق کار نداشته باش. بله، در ترافیک اسکیت‌ سواری می‌کنم. اما گوش کن مامان، یک لحظه، مامان...»

مجبور می‌شود ارتباط با این زن هرزه را قطع کن. نمی‌شود با این زن حرف زد. بعد سعی می‌کند از طریق آپ‌لینک با هیرو تماس بگیرد. یک دقیقه کامل طول می‌کشد تا ارتباط برقرار شود. 

در گوشی فریاد می‌زند «الو! الو! الو!» و بعد صدای بوق ممتد خودرویی را می‌شنود. از داخل گوشی.

«الو؟»

«وای.تی. هستم.»

«چطوری؟ چکار می‌کنی؟» این مرد همیشه در این‌جور مسایل کمی زیادی راحت به نظر می‌رسد. وای.تی. واقعا علاقه‌ای ندارد درباره اینکه چطور است و چکار می‌کند حرف بزند. از داخل گوشی صدای یک بوق دیگر شنیده می‌شود.

«هیرو! کدام جهنمی هستی؟»

«در یکی از خیابان‌های لس‌آنجلس راه می‌روم.»

«چطور می‌توانی هم در متاورس باشی هم در خیابان لس‌آنجلس قدم بزنی؟» و بعد یک واقعیت وحشتناک در ذهنش حک می‌شود «اوه! خدای من. خودت را گارگویل نکرده‌ای که؟ کرده‌ای؟»

«خب..» صدای هیرو دودل است و خجالت زده. انگار قبل از این به کاری که با خودش کرده فکر نکرده است. «در واقع این چیزی نیست که یک گارگویل واقعا است. یادت هست وقتی مسخره‌ام می‌کردی که همه پولم را خرج وسایل کامپیوتری می‌کنم؟»

«بله.»

«خب من کشف کردم که به اندازه کافی خرج نمی‌کنم. حالا یک ماشین کمری خریده‌ام. کوچکترین کامپیوتر کمری که ساخته شده. حالا دارم در خیابان قدم می‌زنم و این کامپیوتر به کمرم بسته شده. عالی است.»

«تو یک گاریگول هستی.»

«بله ولی مثل آن‌هایی نیستم که دور تا دور بدنشان کامپیوتر بسته شده.»

«تو یک گاریگول هستی. گوش کن. من با یکی از عمده‌فروش‌هایشان حرف زدم».
«خب؟»

«با یک زن حرف زدم. گفت که قبلا هکر بوده. یک چیز عجیبی روی صفحه کامپیوترش دیده. بعد مدتی مریض شده و عضو یک فرقه مذهبی شده و سر از روی شناور درآورده.»

«شناور. خب ادامه بده.»

«روی انترپرایز. خونشان را می‌گرفتند هیرو. خونشان را از بدنشان بیرون می‌کشیدند. آن‌ها مردم را با تزریق خون هکرهای مریض آلوده می‌کنند. وقتی همه خونشان را کشیدند و رگ‌هایشان مثل معتادها خشک شد، آن‌ها را به سرزمین اصلی می‌برند تا روی جاده و موانع کار کنند.»

هیرو می‌گوید «خوب است. چیز خوبی پیدا کرده‌ای.»

«آن زن گفت که روی صفحه‌ کامپیوترش استاتیک دیده و همان مریضش کرده. در این مورد چیزی می‌دانی؟»

«بله. درست گفته.»

«واقعا؟»

«بله. ولی لازم نیست تو نگرانش باشی. این استاتیک فقط هکرها را مریض می‌کند.»

وای.تی. برای یک دقیقه حتی نمی‌تواند صحبت کند. شدیدا ناراحت است. «مادر من برای پلیس‌ها برنامه می‌نویسد. توی عوضی چرا زودتر به من نگفتی؟»

نیم ساعت بعد، به مقصد رسیده. وقت را با عوض کردن لباس تلف نمی‌کند. با پوشش کاملا سیاهش به داخل خانه می‌پرد، سر راه اسکیت‌بورد را از زیر پایش به گوشه‌ای پرت می‌کند و یکی از یادگاری‌های درون قفسه مادرش را می‌قاپد. یک جایزه کریستالی سنگین - در واقع ساخته شده از پلاستیک شفاف - که مادرش دو سال قبل به خاطر قبولی در همه آزمایش‌های پلی‌گراف گرفته. 

مادرش در دخمه خودش است. مشغول کار با کامپیوتر. در این لحظه به صفحه نگاه نمی‌کند بلکه غرق در یادداشت‌هایی است که روی پایش قرار دارند. با شنیدن صدای ورود وای.تی.، مادر سرش را بلند می‌کند و به او نگاه می‌کند اما وای.تی. به جای سلام، جایزه کریستالی را به سمتش پرتاب می‌کند. جایزه از روی شانه مادرش رد می‌شود و به وسط نمایشگر می‌خورد. نتیجه خارق العاده است. وای.تی. همیشه دوست داشته این کار را بکند. حالا فرصت پیدا کرده بود تا برای یک دقیقه راحت بایستد و نتیجه کارش را ستایش کند. البته در حالی که مادرش با رگباری از جملات تند مشغول انتقاد بود. در این لباس فرم چکار می‌کنی؟ همیشه نگفته بودم که حق نداری در خیابان واقعی اسکیت‌سواری کنی؟ هیچ وقت نباید در خانه چیزی پرت کنی. آن جایزه من بود. چرا کامپیوتر را شکستی؟ اموال دولت است. به من بگو اینجا چه خبر است!

وای.تی. مطمئن است که این جریان تا یکی دو دقیقه دیگر هم ادامه خواهد داشت. پس به آشپزخانه می‌رود و کمی آب به صورتش می‌زند و یک لیوان آب میوه برای خودش می‌ریزد و به مادرش اجازه می‌دهد که در همه این کارها قدم به قدم تعقیبش کند و از سرش داد بکشد. در نهایت مادر در مقابل استراتژی سکوت وای.تی. تسلیم شده، دست از دعوا کردن برمی‌دارد.

وای.تی. می‌گوید «مامان! من زندگی لعنتی‌ات را نجات می‌دهم. حداقل کارت می‌تواند این باشد که به من یک اورئو تعارف کنی.»

«درباره چه چیزی حرف می‌زنی؟»

«مثل این است که... اگر - شما آدم‌های با سن بخصوص - فقط یک کمی تلاش می‌کردید که با اتفاقات ابتدایی و معمول این روزها در ارتباط باشید، بچه‌هایتان دیگر مجبور نبودند چنین اقدامات سفت و سختی بکنند.»

# فصل سی و پنج

کره زمین در مقابل چشمانش ظاهر شد و با وقاری شاهانه در مقابل چشمانش شروع به چرخش کرد. هیرو دستش را دراز کرد، آن را گرفت و آنقدر چرخاند تا اورگون در مقابل چشمانش قرار گرفت. به کره دستور داد که ابرها را حذف کند و منظره شفاف کوه‌ها و کرانه اقیانوس در مقابل چشمانش قرار گرفت (پانوشت: با هیجان به یاد بیاورید که این کتاب سال‌ها پیش از ظهور این امکانات در برنامه‌ای مثل گوگل ارث نوشته شده).

درست همان‌جا، دویست سیصد کیلومتر دورتر از ساحل اورگون یک لکه جوش مانند بر روی آب شناور است. جوش به اندازه کافی واژه خشنی نیست. لکه شناور در حال حاضر تقریبا در دویست کیلومتری جنوب آستوریا است و در حال حرکت به سمت جنوب. این توضیح می‌دهد که چرا جوانیتا دو روز قبل به آستوریا رفته بود: می‌خواسته نزدیک به شناور باشد. اما کسی نمی‌داند چرا.

هیرو به بالا نگاه می‌کند. بعد نگاهش را به کره جغرافیایی می‌دوزد و برای نگاهی بهتر به داخل زوم می‌کند. زومش که بیشتر می‌شود، تصویر از عکس‌های فاصله دور ماهواره‌های ثابت در مدار به تصاویر گرفته شده توسط پرنده‌های جاسوسی که تصاویرشان را مدام برای کامپیوترهای سی.آی.سی. ارسال می‌کنند تغییر می‌دهد. تصاویری که حالا می‌بیند، چهارخانه‌هایی است متشکل از عکس‌هایی که بیشتر از دو ساعت از گرفته شدنشان نمی‌گذرد. 

کیلومترها وسعت دارد و شکلش مدام در حال تغییر است اما به هنگام گرفته شدن این عکس، ظاهرش شبیه لوبیا بوده. به احتمال زیاد تلاش می‌کرده خودش را شبیه V نشانه رفته به سمت جنوب کند - شبیه گله‌ای از غازهای در حال مهاجرت - اما نویز سیستم آنقدر زیاد و مجموعه آنقدر نامنظم است که یک شکل لوبیایی بهترین نتیجه‌ای است که از این تلاش به دست آمده است.

در مرکز، دو شناور بزرگ هستند: انترپرایز و یک نفت‌کش که پهلو به پهلو به یکدیگر بسته شده‌اند. این دو کرگدن با شناورهای بزرگ دیگر که اکثرا شامل کشتی‌های باری هستند احاطه شده، همه با هم هسته را ساخته‌اند.

تمام چیزهای دیگر کوچک هستند. گاه گداری قایق بادبانی یا ماهی‌گیری دزدی هم به چشم می‌خورد اما بیشتر قایق‌های شناور فقط «قایق» هستند. قایق‌های دست‌ساز، قایق‌های حصیری، آشغال‌های شناور، قایق‌های تک‌دکله، قایق‌های نجات، خانه‌های قایقی و قایق‌های ساخته شده از بشکه‌های پر از هوا یا یونولیت. به راحتی می‌شود گفت که پنجاه درصد شناورها اصلا قایق نیستند و فقط مجموعه‌ای هستند از زباله‌های شناوری که با طناب و تور و بست به یکدیگر محکم شده‌اند. 

در مرکز این مجموعه، ال باب رایف نشسته است. هیرو نمی‌داند که او چه می‌کند و نمی‌داند که جوانیتا چطور به این ماجرا پیوند خورده است، اما وقت آن است که به آنجا برود و موضوع را کشف کند. 

لاگرکویست درست کنار یک فروشگاه موتورسیکلت شبانه روزی و هفت روز در هفته مارک نورمن، منتظر ایستاده است که مردی با قدم‌های سریع و شمشیرهایی آویخته از کمر ظاهر می‌شود. دیدن یک آدم پیاده در لس‌آنجلس عجیب است چه برسد به مرد پیاده‌ای با شمشیر. اما این نکته مثبتی است. اگر او می‌تواند به کسانی که با خودرو وارد فروشگاه می‌شوند موتور بفروشد، فروختن موتور به یک فرد پیاده باید به آسانی آب خوردن باشد.

مرد پیاده از پانزده متری فریاد می‌کشد «اسکات ویلسون  لاگرکویست! چطورید؟»

اسکات جواب می‌دهد «عالی» اما تمرکزش را از دست داده است. او نمی‌تواند این مرد را به خاطر بیاورد و از این موضوع ناراحت است. با خودش فکر می‌کند که او را قبلا کجا دیده.

اسکات می‌گوید «خوشحالم که شما را می‌بینم». جلو می‌دود، دستش را دراز می‌کند و می‌گوید «خیلی وقت است شما را ندیده‌ام... از... از..»

مرد می‌گوید «پینکی امروز اینجاست؟»

«پینکی؟»

«بله. مارک. مارک نورمن. اسمش در دبیرستان پینکی بود. البته حدس می‌زنم الان که این، چی چی، نیم دوجین مغازه و سه تا مک‌دونالد و یک هتل هالیدی را می‌گرداند دیگر دوست ندارد به این اسم صدا زده شود.»

«من نمی‌دانستم که آقای نورمن مغازه فست فود هم دارد.»

«بله. سه تا شعبه در همین لانگ بیچ دارد. در واقع از طریق یک مشارکت محدود صاحب آن‌ها است. امروز اینجاست؟»

«خیر. رفته است به تعطیلات.»

«اوه... بله. به جزیره کورسیکا. هتل هایت. اتاق ۵۴۳. درست است، کاملا فراموش کرده بودم.»

«بله. ببینم فقط آمده بودید سلامی بکنید یا ...»

«نه. آمده بودم موتورسیکلت بخرم.»

«آه. دنبال چه نوع موتورسیکلتی هستید؟»

«شاید یک یاماها. شاید هم با چرخ‌های هوشمند نسل نو؟»

اسکات خنده‌ای می‌کند و تمام تلاشش را می‌کند تا صورت ناجورش را آماده اعلام حقیقتی بکند که می‌خواهد بگوید «دقیقا می‌دانم دنبال چه چیزی هستید. اما متاسفم که مجبورم به شما بگویم که در حال حاضر از آن مدل در انبار نداریم.»

«ندارید؟»

«نداریم. این یک مدل کاملا جدید است. هیچ کس ندارد.»

«مطمئن هستید؟ آخر شما یکی سفارش داده‌اید.»

«ما؟»

«بله. یک ماه قبل.» و با این حرف مرد گردن می‌کشد و به انتهای بلوار نگاه می‌کند و می‌گوید «اینجاست. از هیولا که حرف بزنید، ظاهر می‌شود». یک کامیون یاماها با باری از موتورسیکلت طول خیابان را طی می‌کند و به ورودی انبار مغازه می‌پیچد. 

مرد می‌گوید «در این کامیون است. اگر یکی از کارت‌هایتان را به من بدهید، من سریع شماره شناسایی‌اش را برایتان می‌نویسم و بعد می‌توانید برای من از کامیون پیاده‌اش کنید.»

«این سفارش را خود‌ آقای نورمن داده؟»

«موقع سفارش ادعا کرد که فقط به عنوان نمونه سفارش داده است، می‌دانید که. اما در واقع به اسم من است.»

«بله قربان. کاملا درک می‌کنم.»

بدون شک موتور از کامیون پیاده می‌شود و دقیقا همان شماره شناسایی و رنگ سیاه را دارد که مرد نوشته است. موتور زیبایی است. فقط پارک کردنش در کنار کامیون باعث می‌شود جمعیتی دورش جمع بشوند و فروشنده‌های موتور در مغازه‌های دیگر، قهوه‌هایشان را روی میز می‌گذارند و بیرون می‌آیند تا آن را برانداز کنند. ظاهرش مانند یک اژدر سیاه است. هر دو چرخ به موتور متصلند. البته اجزا آنقدر پیشرفته‌اند که دیگر اسمشان چرخ نیست. در واقع اینها نمونه‌های عظیم چرخ‌های هوشمندی هستند که اسکیت‌بورهای سریع‌السیر از آن‌ها استفاده می‌کنند. اینها تلسکوپی‌های مستقلی دارند که می‌توانند باز شوند و خود را با شکل جاده تطبیق دهند. بر روی دماغه موتور، سنسورهایی نصب شده‌اند که مدام وضعیت جاده را زیر نظر دارند و مشخص می‌کنند که کدام تلسکوپی در کدام چرخ و چقدر باید باز شود و پدهای زیر چرخ باید چه شکلی به خود بگیرند تا حداکثر پایداری به دست بیاد. همه اینها با یک سیستم عامل توکار که بر روی یک کامپیوتر آن‌بورد نصب شده و نمایشگر مسطحی بالای باک موتور دارد کنترل می‌شوند. می‌گویند که این پسر می‌تواند روی قلوه سنگ تا دویست کیلومتر در ساعت سرعت بگیرد. سیستم‌عامل آن می‌تواند خودش را به سی.آی.سی. متصل کند تا در هر لحظه از شرایط آب و هوایی و جاده آگاه باشد. روپوش موتور آیرودینامیک و کاملا ارتجاعی است. این سرپوش می‌تواند در هر لحظه شرایط را سنجیده و خودش را به متناسب‌ترین وضعیت آیرودینامیک تغییر شکل بدهد؛ درست مثل یک ژیمناست ماهر. اینکار باعث می‌شود حین حفظ بالاترین کارایی، موتور از دنیای بیرون محافظت شود.

اسکات می‌بیندند که این مرد با حساب دوستی و مورد اعتماد بودن آقای نورمن می‌خواهد موتور را به قیمت خرید بردارد. برای یک فروشنده واقعی، فروختن چنین موجود سکسی‌ای به قیمت خرید یک چیز غیر ممکن است. برای یک لحظه مکث می‌کند و به این می‌اندیشد که چه بلایی سرش می‌آید اگر همه اینها یک اشتباه باشد. 

مرد مشتاقانه به او نگاه می‌کند. به نظر می‌رسد که متوجه تردید و سردرگمی او شده و انگار که حتی می‌تواند صدای قلب اسکات را هم بشنود. او در آخرین لحظه دست و دلباز می‌شود - اسکات آدم‌های ولخرج را واقعا دوست دارد - و تصمیم می‌گیرد که چند صد کنگ‌باک دیگر به مبلغ خرید اضافه کند تا اسکات به سهم دلالی بیشتری برسد.

بعد - برای تزیین کیک جشن تولد فروشنده - مرد به داخل مغازه سایکل می‌رود. کاملا خل. یک دست لباس کامل می‌خرد. همه چیز. بهترین چیز. یک روپوش سیاه که هر چیزی از شصت پا تا زیر سوراخ بینی را می‌پوشاند، ضد گلوله است و در جاهای حیاتی بدن هم پدهای محافظ اضافی دارد و کیسه‌های هوا در اطراف گردن. حتی معتقدان سر سخت ایمنی هم وقتی چنین لباسی به تن دارند، نیازی نمی‌بینند کلاه ایمنی به سر کنند.

مرد همین که کشف می‌کند چطور باید شمشیرهایش را به لایه بیرونی لباس متصل کند، به راه می‌افتد. 

حینی که مرد دارد سوار موتور می‌شود و شمشیرهایش را بر خلاف همه برنامه‌های کامپیوتر موتور در کنارش تنظیم می‌کند، اسکات می‌گوید «باید این را بهتان بگویم... مثل یک آدم خشن مادر به خطا شده‌اید.»

«ممنون. نظرم خودم هم همین است.» و دسته گاز موتور را می‌چرخاند. اسکات قدرت موتور را حس می‌کند اما چیزی نمی‌شنود. این موتور آنقدر بهینه است که انرژی‌اش را با ایجاد صدا به هدر نمی‌دهد. مرد می‌گوید «به خواهرزاده تازه‌ات سلام برسان» و کلاج را ول می‌کند. پره‌های تحت فشار چرخ‌های هوشمند رها می‌شوند و موتور مانند جانوری که روی پنجه‌های برقی‌اش بدود، شتاب می‌گیرد. موتور در یک لحظه از پارکینگ بیرون می‌اید، به کنار شعبه معبد نیوآکوارین می‌رسد و در نهایت به خیابان می‌پچید. نیم ثانیه بعد، مرد شمشیر به کمر به نقطه‌ای در افق تبدیل شده ا ست. بعد هم به کل ناپدید شده. در راه شمال.
# فصل سی و شش



انسان تا وقتی بیست و پنج ساله است، گاه گاهی فکر می‌کند که اگر شرایط مناسب بود می‌توانست بهترین مادر به خطای دنیا بشود. فکر می‌کند که این احتمال وجود داشت که به یک مدرسه هنرهای رزمی در چین برود و ده سال سخت تمرین کند. یا اگر خانواده‌اش را قاچاقچیان کلمبیایی مواد مخدر می‌کشتند و قسم می‌خورد که انتقام آن‌ها را بگیرد. یا اگر بیماری مرگباری می‌گرفت و با خودش عهد می‌کرد که در یک سال باقی مانده از زندگی‌اش، جرایم خیابانی را از شهرش محو کند یا فقط به سادگی خودش را وقت خشن بودن می‌کرد.

هیرو هم چنین احساساتی داشت اما بعد به راون برخورد. دیدن راون ذهنش را از این چیزها آزاد کرد. حالا دیگر اصلا احساس نمی‌کند که می‌تواند سطح بالاترین مادر به خطای دنیا بشود، این موقعیت قبلا اشغال شده است. تاج افتخار لقب بهترین مادر به خطای دنیا هم بدون شک یک بمب هیدروژنی است. اگر جریان بمب هیدروژنی نبود، بقیه هم ممکن بود به بلند پروازی‌شان ادامه دهند و به دنبال پاشنه آشیل راون باشند. حتی ممکن بود بشود دنبال یک راه حل غیرمعمول بود، یواشکی حمله کردن، سم یا چنین چیزی. اما چتر هیدروژنی راون، لقب جهانی او را دست‌نیافتنی کرده است.

اشکالی هم ندارد. گاهی حتی خوب است که فقط یک کم بد باشید. محدودیت‌هایتان را بدانید و بر اساس چیزی که واقعا دارید و هستید عمل کنید.

همین که مسیرش را به آزادراه پیدا می‌کند و به سمت کوهستان ادامه مسیر می‌دهد، چشمی‌ها را می‌زند و به دفترش می‌رود. کره زمین هنوز آنجاست و روی شناور زوم شده. هیرو نگاهی به آن می‌اندازد. تصویر به شکل یک لایه محو روی دیدش از آزادراه افتاد. هیرو در هر ساعت دویست و ده کیلومتر به اورگون نزدیک‌تر می‌شود.

از دور، بزرگتر از آنی که هست به نظر می‌رسد. نزدیک‌تر که می‌شود می‌تواند تشخیص بدهد که خطای دید عمدتا به خاطر ابری از زباله و آلودگی هوا است که اطرافش را گرفته‌.

دارد در جهت عقربه‌های ساعت در اقیانوس آرام می‌چرخد. وقتی بویلرهای انترپرایز را روشن می‌کنند، می‌تواند کمی جهتش را اصلاح کند اما راهبری واقعی با همه این زباله‌هایی که به اطرافش آویزان شده‌اند عملا غیر ممکن است. در نهایت امر جهت حرکت با باد و اثر کوریولیس (پانویس: یک شبه نیرو است که باعث انحراف اجسام در حال حرکت به بیرون از راستای خط راست، از دید یک ناظر درون یک دستگاه مرجع چرخان است) تعیین می‌شود. این مجموعه یکی دو سال قبل در فیلیپین، ویتنام، چین و سیبری می‌گشت و پناهی‌ها را جمع‌آوری می‌کرد. بعد به جزایر الیوشین رفت و عاقبت به باریکه آلاسکا و حالا هم نزدیک شهر کوچک و بندی شرمن در اورگون است. در مرز ایالت کالیفرنیا.

کلک که در اقیانوس آرام، سوار بر جریان آب جلو می‌آید، کم کم  شروع می‌کند به خلاص شدن از دست چیزهایی که به آن آویزان شده‌اند. در نهایت این قطعات همگی به سواحلی همچون سانتا باربارا خواهند رسید، هنوز بسته شده به یکدیگر و پر از پوست و استخوان.

در کالیفرنیا، شناور وارد مرحله جدیدی از زندگی‌اش خواهد شد. با رسیدن به اینجا، ده‌ها هزار پناهی خودشان را از آن جدا خواهند کرد و به ساحل خواهند ریخت. بنا به تعریف تنها پناهی‌هایی که توانسته‌اند تا اینجا زنده بمانند، در مرحله اول آن‌هایی هستند که توانسته‌اند در رقابتی سخت خودشان را به کلک برسانند، بعد هم آنقدر منابع با خودشان داشته‌اند که بتوانند سفر آرام شناور در آب‌های قطبی را تحمل کنند و آنقدر قوی بمانند که توسط دیگر پناهی‌ها کشته نشوند. همه‌شان آدم‌های خوبی هستند. دقیقا آن مدل آدمی که دوست دارید در دسته‌های هزارتایی و در سواحل خصوصی‌تان ببینید.

حالا که کشتی‌های سنگین و صدها هزار پناهی از انترپرایز جدا شده‌اند، ناو هواپیما بر سابق مسیرش را از طریق اقیانوس آرام جنوبی به سمت اندونزی ادامه خواهد داد تا از آنجا باز به شمال برود و دور دیگری از چرخه مهاجرت را باعث شود.

مورچه‌های جنگجو از رودخانه‌های قوی با پا گذاشتن بر روی سر یکدیگر و جمع شدن در هم به شکل گلوله‌های توپ شناور روی آب می‌گذرند. بسیاری از آن‌ها در رودخانه سقوط می‌کنند و می‌میرند و طبیعتا مورچه‌ّایی که در پایین توپ هستند خفه می‌شوند. آن‌هایی که سریع هستند و قوی و می‌توانند مدام راهشان را به بالای توپ پیدا کنند، مورچه‌هایی هستند که در نهایت زنده می‌مانند. در نهایت بسیاری از مورچه‌ها می‌توانند از رودخانه رد شوند و به همین دلیل است که با دینامیک گذاشتن در پل‌ها نمی‌شود مورچه‌های جنگجو را متوقف کرد. پناهی‌ها هم به همین شکل از اقیانوس کبیر می‌گذرند. هرچند آن‌ها بیش از آن فقیر هستند که در یک کشتی اتاقی برای خودشان رزرو کنند و از اقیانوس بگذرند اما هر چهار یا پنج سال یک‌بار، دسته بزرگی از آن‌ها سوار بر انتراپریزی که با امواج اقیانوس هدایت می‌شود، به سواحل غربی می‌ریزند.

مالکین ساحل‌های خصوصی هم بیکار نبوده‌اند. آن‌ها تمام دو ماه قبل را مشغول استخدام و مذاکره با شرکت‌های خصوصی بودند تا در ساحل‌هایشان نرده‌های ضد نفر و نورافکن‌های قوی بگذارند و در قایق‌های تفریحی‌شان تیربار نصب کنند. همه این مالکین عضو سی.آی.سی. هستند تا بتوانند به شکل مستقیم از ماهواره و هواپیماهای جاسوسی، گزارش و تصاویر بیست و چهار ساعته شناور و بیست و پنج هزار اوروسیایی گرسنه را که مانند توده‌های از مورچه‌ها روی اقیانوس آرام شناورند، داشته باشند. 

به کتابدار می‌گوید «حالا وقت ادامه بررسی است. اما همه چیز باید شفاهی باشد چون من در آی.۵ با سرعت فوق‌العاده‌ای در حال حرکت هستم و باید مواظب قوطی کبریت‌ها و بقیه چیزهای کند باشم.»

صدای کتابدار در گوشش می‌گوید «این موضوع را در نظر خواهم داشت. همچنین در مورد کامیون‌های بزرگ جنوب سانتا کلارا دقت خاص داشته باشید. حواستان به دست‌انداز نامناسب خط سمت چپ خروجی تولار هم باشد.»

«ممنون. این خداها چه کسانی بودند؟ لاگوس در این مورد نظری داشت؟»

«حدس لاگوس این بود که اینها احتمالا یا جادوگر بوده‌اند - انسان‌های معمولی با قدرت‌های خاص - یا بیگانه‌های فضایی.»

«هی. هی. صبر کن. یکی یکی جلو برویم. منظور لاگوس از 'انسان‌های معمولی با قدرت‌های خاص' چه بود؟»

«فرض کنیم که نام-شاب انکی واقعا مثل یک ویروس کار می‌کرده و فرض کنیم که فردی به نام انکی آن را اختراع کرده باشد. نتیجه این است که انکی باید قابلیت‌های زبانی سطح بالاتری از آن چیزی که در یک انسان معمولی سراغ داریم داشته باشد.»

«و این قدرت چطور کار می‌کند؟ ساز و کارش چیست؟»

«من فقط می‌توانم منابعی را که توسط لاگوس شناسایی شده به شما بدهم.»

«همین کار را بکن.»

«عقیده به قدرت جادویی زبان، چه در متون مذهبی و چه در متون آکادمیک امری غیرعادی نیست. کابالیست‌ها - دانشمندان یهودی فلسطین و اسپانیا - اعتقاد داشتند که با ترکیب صحیح حروف نام مقدس، می‌شود به بصیرت و قدرتی فوق طبیعی رسید. برای مثال، گفته می‌شود که ابو آهارون (پانویس: Abu Aharon ) که از متقدمین کابالا است و از بغداد به ایتالیا مهاجرت کرده، می‌توانسته با استفاده از قدرت اسامی مقدس، معجزه کند.

«ما در اینجا از چه جور قدرتی حرف می‌زنیم؟»

«بیشتر کابالیست‌ها، نظری بودند و تنها موضوع مورد علاقه‌شان تمرکز در مفهوم کابالا بود. اما آنچیزی که 'کابالیست‌های عملی' خوانده می‌شدند هم بودند که سعی می‌کردند قدرت کابالا را در زندگی روزمره بکار بگیرند.»

«اینها می‌شدند جادوگرها؟»

«بله. این کابالیست‌های عملی از خطی استفاده می‌کردند که 'خط فرشته مقرب' (پانویس:archangelic) نامیده می‌شد که ترکیبی بود از الفبای یونانی قرن اول و حروف جادویی آرامی که چیزی بود شبیه خط میخی. کابالیست‌ها این شیوه از نوشتن را 'نوشته چشم' می‌نامیدند چرا ترکیب خط‌‌ها و دایره‌ها، چیزی شبیه چشم می‌شد.»

«صفرها و یک‌ها.»

«بعضی از کابالیست‌ها حروف را بر این اساس جایی از دهان که آن را ایجاد می‌کند، مرتب کرده بودند.»

«درست. و اگر در آن دقیق شویم به این نتیجه می‌رسیم که آن‌ها سعی می‌کردند ارتباطی بسازند بین حروف نوشته شده و پیوند عصبی‌ای که برای تلفظ آن صدا به‌کار گرفته می‌شده.»

«بله. آن‌ها با تحلیل املای لغات، می‌توانستند به چیزی برسند که آن را نهایت معنای واقعی، درونی و مهم لغات می‌نامیدند.»

«قبول.»

«در فضای آکادمیک، داستان‌ها کمتر رویایی است. در آنجا بیشترین تلاش وقف توضیح بابل شده - بابل نه به عنوان یک افسانه و آنطور که مردم قبولش دارند، که به عنوان مفهومی از گرایش زبان به واگرایی. چندین تئوری زبان‌شناختی هم به منظور تلاش برای پیوند همه زبان‌ها به یکدیگر توسعه یافت.»

«تئوری‌هایی که لاگوس سعی کرد آن‌ها را به نظریه ویروس‌اش اضافه کند.»

«بله. دو مکتب متفاوت وجود دارد: نسبیت‌گرایی و جامع‌گرایی. آنگونه که جرج استینر (پانویس:George Steiner) موضوع را خلاصه می‌کند، نسبیت گرایان به این باور گرایش دارند که زبان، حامل اندیشه نیست بلکه یک واسط مشخص‌کننده کننده است. از نظر آن‌ها زبان چارچوبی است برای ادراک. پنداشت ما از هر چیز محصول ورود احساسات ما است به داخل این این چهارچوب. به همین دلیل بررسی تکامل زبان، در واقع بررسی تکامل ذهن بشر است.»

«باشه، موضوع قابل درک است. و جامع‌گراها چطور؟»

«در مقابله با نسبیت گرایان که اعتقاد ندارند زبان‌ها باید با هم مشابه باشند، جامع‌گرایان می‌گویند که اگر زبان‌ها را به اندازه کافی تحلیل و بررسی کنیم، در همه آن‌ها به ریشه‌های مشترکی خواهیم رسید. آن‌ها برای رسیدن به این ریشه‌های مشترک به مطالعه زبان‌ها اقدام می‌کنند.»

«و چیزی هم پیدا کرده‌اند؟»

«نه. به نظر می‌رسد برای هر قاعده‌ای استثنایی هم وجود دارد.»

«و این جامع‌گرایان را از بازی خارج می‌کند.»

«نه لزوما. آن‌ها می‌گویند که ریشه‌های مشترک بسیار عمیق و خارج از دسترس تحلیلگران هستند.»

«که پاک کردن صورت مساله است.»

«نکته آن‌ها این است که می‌گویند زبان در درون مغز اتفاق می‌افتد و از آنجایی که مغز همه انسان‌ها با هم مشابه...»

«سخت‌افزار مشابه است اما نرم‌افزار نه.»

«شما از تمثیل استفاده می‌کنید که برای من قابل درک نیست.»

هیرو از یک باد ناشی از یک خودروی ایراستریم شدید تکان می‌خورد و بعد از رد کردن آن ادامه می‌دهد «مغز یک فرانسوی‌ زبان در هنگام شروع به کار شبیه مغز یک انگلیسی زبان است. اما این دو کودک که رشد می‌کنند، با نرم‌افزارهای مختلفی برنامه‌ریزی می‌شوند - زبان‌های مختلفی را یاد می‌گیرند.»

«بله. بنا به نظر جامع‌گرایان، انگلیسی یا فرانسوی - یا هر زبان دیگر - ریشه در 'ساختارهای عمیق' مغز انسان دارد. بنا به نظریه چامسکی، ساختارهای عمیق بخش لاینفک مغز هستند که آن را قادر می‌کند شیوه‌های خاصی از عملیات را روی رشته‌هایی از نماد انجام دهد. یا آنگونه که استینر، امون باخ (پانویس: Emmon Bach) را تفسیر می‌کند: این ساختارهای عمیق در نهایت منجر به شکل‌گیری بافت کورتکس و پیچیدگی‌های بی‌اندازه آن می‌شوند که به نوبه خود به معنی 'برنامه‌ریزی'شدن  شبکه الکتروشیمیایی و عصب‌روان‌شناختی است.

«اما هنوز نمی‌توانیم این ساختارهای عمیق را ببینیم؟»

«جامع‌گرایان نقش اصلی در زبان‌شناسی را به همین ساختارهای عمیق می‌دهند ولی می‌گویند این ساختارها آنقدر عمیقند که نمی‌شود آن‌ها را مشاهده یا تفسیر کرد. اگر از مثال استینر استفاده کنم باید بگویم: تلاش برای آوردن حیوانات اعماق اقیانوس‌ به سطح آب، آن‌ها را نابود یا به شکلی کلی دچار تغییر خواهد کرد.»

«لاگوس به کدام یک از این دو ایده اعتقاد داشت؟ نسبیت‌گرایان یا جامع‌گرایان؟»

«به نظر او تفاوت زیاد نبود. در نهایت هر دوی آن‌ها شبیه اسطوره‌ها هستند. لاگوس می‌گفت که هر دو شاخه در نهایت از دو شیوه متفاوت استدلال به یک جا می‌رسند.»

هیرو می‌گوید «ولی به نظر می‌رسد فرق زیادی وجود دارد. جامع‌گرایان می‌گویند که ما بر اساس مسیرهای از پیش ساخته شده کورتکس، محدود به ساختارهای از پیش معین هستیم اما نسبیت‌گرایان ظاهرا اعتقادی به چنین محدودیتی ندارند.»

«لاگوس نظریه چامسکی را کمی ملایم‌تر کرده بود و می‌گفت که یادگیری زبان، مانند نوشتن کد در PROM  است - تمثیلی که من نمی‌توانم تفسیرش کنم.»

هیرو می‌گوید «مثال واضح است. PROM، چیپ حافظه قابل برنامه‌ریزی است که یکبار می‌توان رویش نوشت و بعد فقط می‌توان از آن خواند. وقتی آن‌ها را از کارخانه می‌خرید رویش هیچ چیز نوشته نشده. یک‌بار و فقط یک‌بار می‌شود روی این چیپ‌ها نوشت. اطلاعات یا نرم‌افزار بعد از نوشته شدن در چیپ فریز و تبدیل به بخشی از سخت‌افزار می‌شود. وقتی کدی در این چیپ‌ها نوشتید، می‌توانید تا هر وقت که بخواهید آن را دوباره بخوانید اما دیگر نمی‌توانید در آن چیپ خاص چیزی بنویسید. لاگوس می‌خواسته بگوید که مغز بچه تازه به دنیا آمده ساختاری ندارد - مطابق نظر نسبیت‌گرایان - ولی در طول زمانی که کودک زبانی را فرامی‌گیرد، مغز در حال رشد خودش را با ساختارهای زبان وفق می‌دهد. به عبارت دیگر در حین رشد کودک و یادگیری زبان، ساختار زبان، مغز را در روند رشد هدایت می‌کند و به ساختار عمیق مغز تبدیل می‌شود - و این جامع‌گرایان را راضی می‌کند.»

«بله. این تفسیر متناسبی است.»

«خب. حالا در مورد انکی و توامندی‌های جادویی‌اش که فراتر از یک انسان معمولی بود. آیا می‌توانیم بگوییم که انکی به شکلی ارتباط بین زبان و مغز را درک کرده بود و می‌دانست که چطور باید آن را دستکاری کند؟ مثلا آنطوری که یک هکر با دانستن اسرار کامپیوتر می‌تواند کدی برای کنترل آن بنویسد - یک نام-شاب دیجیتالی؟»

«لاگوس می‌گفت که انکی توان بالاتر رفتن از جهان زبان را داشت و می‌توانست دیدگاهی فراتر از آن پیدا کند. مثل آدم‌هایی که این روزها به متاورس می‌روند. این دیدگاه فراتر از زبان، به او اجازه ساخت نام-شاب می‌داد و نام-شاب‌ها می‌توانستند کارکرد مغز و بدن را تغییر دهند.»

«چرا امروز کسی چنین کاری نمی‌کند؟ چرا نام-شابی به انگلیسی نداریم؟»

«استینر می‌گوید که همه زبان‌ها مثل هم نیستند. بعضی زبان‌ها در استعاره قوی‌تر هستند. عبری، آرامی، یونانی و چینی خودشان را در اختیار پیشرفت جهان گذاشتند. در فلسطین 'قیراط سفر' را داریم و 'شهر مکتوب' را و سوریه هم بیبلوس را داشت، 'شهر کتاب'. در مقابل بعضی فرهنگ‌ها 'بی‌کلام' یا حداقل در مورد مصر نه چندان آگاه نسبت به توان خلاقانه و ارتباطی زبان بوده‌اند. لاگوس اعتقاد داشت که سومری زبانی غیرعادی قدرتمند بوده.»

«زبانی که خودش را در اختیار انکی گذاشت تا هک‌های عصب‌زبان‌شناختی‌اش را با آن انجام دهد.»

«زبان‌شناسان اولیه - مانند کابالیست‌ها - به زبانی افسانه‌ای اعتقاد داشتند به نام 'زبان عدن'. این زبان زبان حضرت آدم بوده. به همه اجازه می‌داده یکدیگر را بفهمند و بدون سوء تفاهم با یکدیگر صحبت کنند. این زبان، زبان لوگوس بوده: لحظه‌ای که خداوند کلمه را گفت و جهان آفریده شد. در زبان عدن، نام‌ بردن از چیزی برابر با خلق آن است. اگر اجازه بدهید دوباره از استینر نقل کنم 'زبان، چیزی است که بین درک ما از موضوع و حقیقت آن موضوع قرار می‌گیرد. زبان ما مانند شیشه‌ای کثیف یا آینه‌ای موج‌دار است اما زبان عدن مانند لایه‌ای است پاکیزه که نور فهم، بدون هیچ اعوجاج و تغییری از آن رد می‌شود. به همین دلیل است که حادثه بابل، هبوط دیگری است.' و ایزاک نابینا - از متقدمین کابالا - بنا به ترجمه گرشوم شولم گفته 'زبان انسان و زبان مقدس و هر زبان دیگری - چه بهشتی چه انسانی - منشعب از یک منبع است: اسم اعظم'. لقب کابالیست‌های عملی یا همان جادوگرها، بعل شم بود که 'استاد اسم مقدس' معنی می‌دهد.»

هیرو می‌گوید «زبان ماشین دنیا.»

«این یک تمثیل دیگر است؟»

هیرو می‌گوید «کامپیوترها به زبان ماشین صحبت می‌کنند. صفر و یک هایی که اسم دیگرشان کد باینری است. در پایین‌ترین سطح، همه کامپیوترها با کدهای باینری برنامه ریزی می‌شوند. وقتی با صفر و یک برنامه می‌نویسید، مشغول کنترل مستقیم هستید. این همان زبان عدن است. اما نوشتن به این زبان بسیار سخت است و کار کردن در چنین سطحی نزدیک به سخت‌افزار بعد از مدتی دیوانه‌کننده می‌شود. حادثه بابل در دنیای کامپیوتر و ساخته شدن مجموعه بزرگی از زبان‌های فرترن، بیسیک، کوبول، لیست، پاسکال، سی، پرولوگ و فورت به همین دلیل بوده است. ما می‌توانیم به این زبان‌های سطح بالاتر صحبت کنیم و یک قطعه نرم‌افزار که کمپایلر نامیده می شود وظیفه تبدیل آن به زبان ماشین را به عهده می‌گیرد. چیزی که هیچ وقت نمی‌توانید دقیق متوجه بشوید این است که کمپایلر دقیقا چکار کرده. نتیجه همیشه دقیقا همان چیزی نیست که ما می‌خواهیم. مثل یک شیشه کثیف یا آینه غیرصیقلی. یک هکر خیلی سطح بالا، می‌تواند کارکرد داخلی ماشین را درک کند - او فراتر از زبانی که با آن کار می‌کند را می‌بیند و به اسرار کار با کد باینری آشنا است - او را می‌شود بعل شم نامید.»

کتابدار می‌گوید «لاگوس اعتقاد داشت که افسانه‌های مربوط به زبان عدن، نسخه‌های شاخ و برگ یافته اتفاقات واقعی هستند. این اسطوره‌ها به نظر او انعکاس زمانی هستند که مردم سومری حرف می‌زدند. زبانی مافوق هر زبانی که بعدا به وجود آمد.»

«سومری تا این حد خوب بود؟»

«تا جایی که یک زبان‌شناس معاصر می‌تواند بگوید، فوق العاده هم نبوده است. همان‌طور که گفتم، برای ما درک این زبان خارج از دسترس است. لاگوس فکر می‌کرد که کلمات در آن دوره کارکرد متفاوتی داشته‌اند. اگر زبان مادری بر روی شکل فیزیکی مغز در حال رشد تاثیر بگذارد، دور از ذهن نیست اگر بگوییم که سومری‌ها - که به زبانی تلکم می‌کردند که تفاوت‌های ریشه‌ای با زبان‌های دیگر داشته - دارای مغزی بودند که به شکل ریشه‌ای با مغز شما فرق داشته. لاگوس معتقد بود که به همین دلیل سومری زبانی بوده کاملا مناسب برای ساخت و پخش ویروس. اگر یک ویروس ساخته و در جامعه سومر وارد شود، در زمانی بسیار کوتاه تک تک افراد را مبتلا خواهد کرد.»

هیرو می‌گوید «احتمالا انکی هم این را می‌دانسته. شاید هم نام-شاب انکی چیز بدی نبوده. شاید بابل بهترین واقعه‌ای بوده که می‌توانسته برای ما اتفاق بیافتد.»
# فصل سی و هفت

مادر وای.تی. در پلیسستان کار می‌کند. ماشین کوچکش را در یک محوطه شماره‌گذاری شده پارک می‌کند که برای اینکار باید ده درصد حقوقش را به عنوان اجاره پارکینگ به سازمان بپردازد (اگر نخواهد این پول را بدهد می‌تواند تاکسی بگیرد یا پیاده بیاید). بعد چند طبقه مارپیچی از بتون را در نور کورکننده طی می‌کند. در طول مسیر بسیاری از میزهای خوب - که نزدیک سطح هستند - ویژه افراد خاص رزرو شده و خالی هستند. او همیشه از وسط سطح شیب‌دار و از بین دو ردیف ماشین‌های پارک شده در کنار راه می‌رود تا پسرهای ابگوک تصور نکنند که دنبال مخفی شدن، وقت تلف کردن، از زیرکار در رفتن، دزدی یا سیگار کشیدن است.

به تونل منتهی به محل کارش که می‌رسد، تمام اشیاء فلزی را از جیبش بیرون می‌آورد و یکی دو تکه گردنبند و گوشواره‌ای که به خودش آویخته را باز می‌کند. همه اینها را در یک کاسه پلاستیکی کثیف می‌ریزد و از دروازه فلزیاب رد می‌شود. کارت هویت‌اش را نشان می‌دهد. ساعت ورود دیجیتالی را امضا می‌کند و جلو می‌رود تا یک دختر ابگوک او را بازرسی بدنی کند. جذاب نیست ولی از بازرسی قسمت های خصوصی بدن بهتر است. بازرس حق دارد اگر بخواهد تمام بدن را وارسی کند. او یک‌بار برای یک ماه تمام مجبور بود هر روز برای بازرسی کامل لخت شود، درست بعد از اینکه در یک جلسه از مدیرش انتقاد کرد و گفت که به نظرش مدیر، درک صحیحی از روند برنامه‌ریزی پروژه ندارد. او می‌دانست که این بازرسی تنبیهی است و با خلوص نیت اجرا نمی‌شود اما مادر وای.تی. همیشه دوست داشت که به کشورش خدمت کند، وقتی شما عضو پلیس‌ها می‌شوید، باید واقعیت‌های موجود آن را هم قبول کنید. او می‌داند که بهتر است صبر کند تا به مراحل بالاتر سازمان برسد و آن وقت خواهد توانست بعضی چیزها را درست کند. تصور جر و بحث با ناظر هم صحیح نیست. ناظر او، ماریتا، رده بالایی ندارد ولی دسترسی خوبی دارد. روابط قوی دارد. ماریتا آدم‌هایی را می‌شناسد که آن‌ها هم آدم‌هایی را می‌شناسند. ماریتا در کوکتل پارتی‌هایی شرکت کرده که آدم‌هایی در آنجا بوده‌اند که باعث تعجب همه است.

بعد از بازرسی، وسایلش را دوباره از ظرف پلاستیکی بر می‌دارد و در جیب‌هایش می‌گذارد. از پله‌ها شش هفت طبقه را بالا می‌رود. آسانسورها هنوز کار می‌کنند اما برخی آدم‌های خیلی رده بالا در پلیسستان به همه فهمانده‌اند - غیر رسمی، اما همه خبر شده‌اند - که وظیفه هر کارمند، صرفه جویی در انرژی است. پلیس‌ها در مورد وظیفه بسیار جدی هستند. وظیفه، وفاداری و مسوولیت سه کولاژنی هستند که هر پلیس را به ایالات متحده آمریکا متصل می‌کنند. اگر از آسانسور استفاده کنید کسی چیزی نخواهد گفت اما متوجه خواهند شد. متوجه خواهند شد، خواهند نوشت و بعد ترتیب اثر خواهند داد. بقیه به شما نگاه خواهند کرد، براندازتان خواهند کرد و خواهند گفت «چه شده؟ پایت مشکل پیدا کرده؟». استفاده از پله‌ها سخت نیست.

پلیس‌ها سیگار نمی‌کشند. اکثرا پرخوری هم نمی‌کنند. برنامه سلامت بسیار دقیق است و دارای انواع مشوق‌ها در صورت اجرای صحیح. زیاد سنگین یا کم‌تحرک بشوید هم کسی چیزی نخواهد گفت - چون حرف‌زدن در این مورد بی‌ادبی است - اما خودتان احساس خواهید کرد که انگار دیگر عضو مجموعه نیستید. از لای میزها که رد بشوید مردم شما را نگاه خواهند کرد و سعی خواهند کرد میزان چربی و وزن شما را تخمین بزنند و با خودشان حرف بزنند و محاسبه کنند که وزن شما چقدر از میزان پاداش‌های آنان کم خواهد کرد.

پس مادر وای.تی. پله‌ها را دو تا یکی می‌کند و به دفتر کارش می‌رسد که در واقع اتاقی است وسیع با میزهای کامپیوتری که ردیف به ردیف پشت سرهم چیده شده‌اند. قدیم‌تر، بین هر کامپیوتر پارتیشن وجود داشت اما پسرهای ابگوک آن را دوست نداشتند و می‌گفتند در صورت نیاز به تخلیه فوری ساختمان، دردسر درست خواهند کرد. فقط تصور کنید که آدم‌های وحشتزده بخواهند از لابه‌لای پارتیشن‌ها خارج شوند و ساختمان را تخلیه کنند. حالا دیگر هیچ پارتیشنی وجود ندارد. فقط کامپیوترها و صندلی‌های جلوی آن‌ها. حتی فضایی برای سطح میز هم در نظر گرفته نشده. میز مشوق استفاده از کاغذ است و کاغذ یک چیز قدیمی و به دور از روحیه کار تیمی. واقعا چه چیزی اینقدر مهم است که باید روی یک تکه کاغذ نوشته شود که فقط یک نفر می‌تواند آن را در اختیار داشته باشد؟ چرا باید کاغذها را در آخر وقت در کشو گذاشت و در آن را قفل کرد؟ وقتی برای پلیس‌ها کار می‌کنید، هرچیزی که تولید می‌کنید متعلق به ایالات متحده آمریکا است. شما باید با کامپیوتر کار کنید. کامپیوتر همیشه یک کپی از هر چیزی در خود دارد و اگر شما مریض شدید یا هر چیز دیگر، اطلاعات باقی است و همکارتان و ناظرتان می‌تواند به آن دسترسی پیدا کند. اگر می‌خواهید چیزی را روی کاغذ بنویسید تا بعدا به آن رجوع کنید، کاملا آزاد هستید اما در منزل خودتان و در وقت فراغتتان. در عین حال مساله قابلیت جایگزینی هم هست. کارمندان سازمان پلیس، مثل ارتشی‌ها هستند. از آ‌نها انتظار می‌رود که اجزایی باشند قابل تعویض. چه می‌شود اگر کامپیوتر شما خراب شود و دیگر کار نکند؟ فکر می‌کنید قرار است بنشینید، با انگشت‌هایتان بازی کنید تا کامپیوتر تعمیر شود؟ نه متاسفم. شما باید صندلی‌تان را به یک کامپیوتر خالی تغییر مکان بدهید و کار را ادامه بدهید. اگر قرار باشد چند تن کاغذ و وسایل شخصی روی میز شما باشد، این غیر ممکن است.

پس در دفتر پلیس‌ها، کاغذ نیست. همه میزهای کار شبیه هم هستند. شما صبح می‌آیید و به شکل اتفاقی پشت یکی از میزها می‌نشینید و کار را شروع می‌کند. می‌توانید به یک ایستگاه کاری وابسته بشوید و همیشه همان‌جا کار کنید اما این هم دیده خواهد شد. معمولا از در که وارد می‌شوید، در نزدیکترین ایستگاه کاری آزاد می‌نشینید. کسانی که دیرتر بیایند بایند به سراغ کامپیوترهای انتهای اتاق بروند و تا آخر روز با یک نگاه همه می‌توانند متوجه شوند که چه کسانی زود می‌آیند و چه کسانی – آن‌طور که در دستشویی‌ها زمزمه می‌شود - مشکل دارند. 

البته فکر نکنید اینکه چه کسی زودتر آمده راز بزرگی است. وقتی صبح در ایستگاه کاری خودتان لاگین می‌کنید، کامپیوتر مرکزی متوجه می‌شود. کامپیوتر مرکزی هر چیزی را متوجه می‌شود. هر دگمه‌ای را که روی صفحه کلید می‌زنید می‌بیند و می‌داند که در کدام میکروثانیه چه کلیدی را فشار داده‌اید. همچنین این کامپیوتر می‌داند که چند بار اشتباه کرده‌اید و چه وقت. از شما انتظار می‌رود که از ساعت هشت تا پنج کار کنید. با نیم ساعت وقت ناهار دو وعده ۱۰ دقیقه‌ای وقت قهوه؛ اما اگر واقعا از این حق استفاده کنید، خیلی جذاب نخواهد بود. به همین دلیل است که مادر وای.تی. از در وارد می‌شود و پشت نزدیکترین کامپیوتر می‌نشیند و یک ربع به هفت، لاگین می‌کند. همین حالا هم نیم دوجین آدم دیگر در دفتر هستند و نزدیک‌تر به در نشسته‌اند. وضع مادر وای.تی. بد نیست. اگر به همین روند ادامه دهد، می‌تواند به داشتن یک شغل نسبتا پایدار امیدوار باشد. پلیس‌ها هنوز در پلیسستان کار می‌کنند. اینجا خبری از چیزهای سه بعدی، چشمی‌ها و صداهای استریو نیست. کامپیوترها از مدل‌های قدیمی با صفحه مسطح دو بعدی هستند. پنجره‌ها هم چهارگوش‌های ساده‌ای هستند که متن‌های زمختی در آن‌ها نوشته شده. 

لاگین می‌کند و ایمیل‌هایش را می‌خواند. ایمیل شخصی ندارد. تنها چیز درون صندوق پست الکترونیک، یکی دو اطلاعیه جمعی از طرف ماریتا است.

	قواعد جدید کارهای گروهی 

	از من خواسته شده تا قواعد جدید کارهای گروهی و مشارکتی داخل شرکت را به اطلاع شما برسانم. یادداشت پیوست، زیربخش جدیدی است از راهنمای کار ابگوک که جایگزین زیربخش قدیمی در قسمت ماشین‌آلات و ساختمان‌ها / کالیفرنیا / لس‌آنجلس / ساختمان‌ها / مناطق اداری / قواعد چیدمان فیزیکی / کارمندان / فعالیت‌های گروهی شده است.

	زیربخش قدیم هرگونه فعالیت گروهی و مشارکتی بین اعضاء را ممنوع اعلام کرده بود. چه فعالیت‌های دائم (مانند مشارکت در خرید قهوه) و چه فعالیت‌های گروهی خاص (مانند مهمانی‌ها).

	این ممنوعیت هنوز باقی است اما فقط یک مورد و فقط یک مورد استثناء به آن اضافه شده‌ است. در مورد استراتژی اشتراک در دستمال توالت. 

	برای معرفی بگذارید توضیح کوتاهی در این مورد بدهم. مشکل توزیع صحیح دستمال توالت بین کارمندان، به خاطر کاربرد غیرقابل پیش‌بینی آن، یک مساله سابقه دار در بین مدیریت دفاتر است (هر استفاده از امکانات) استفاده از دستمال را الزامی نمی‌کند و وقتی هم که استفاده می‌شود، میزان استفاده از آن (تعداد مربع‌ها) بر اساس افراد متفاوت، متغیر است و برای یک فرد خاص هم از یک استفاده تا استفاده بعد، این رقم تغییر می‌کند. تازه هنوز به استفاده‌های غیرمعمول/خلاقانه از دستمال توالت همچون انجام و پاک‌کردن آرایش، جمع آوری نوشیدنی‌های ریخته شده بر سطوح و غیره توجه نشده است. به همین دلیل به جای تلاش برای ارائه دستمال توالت در بسته‌های واحد برای هر بار استفاده (که گاهی می‌تواند منجر به اسراف شود و گاهی محدود کننده خواهد بود)، تلاش شده است که این محصول در بسته‌های بزرگی عرضه شود که برای هر واحد استفاده کافی باشند و تعداد درون هر بسته بیشتر از تعدادی باشد که یک انسان می‌تواند در یک تراکنش مصرف کند. این تکنیک، تعداد دفعاتی که بسته‌های فوق‌الذکر خالی می‌شوند و نیازمند رسیدگی و پر کردن هستند را به حداقل می‌رساند و این به نوبه خود باعث پایین آمدن احتمال تمام شدن بسته در میان یک تراکنش می‌شود که در صورت وقوع، می‌تواند منجر به استرس روانی برای کارمند مورد بحث شود. اما این مساله در نهایت منجر شده است به مشکلات مدیریتی چرا که بسته‌ها بزرگ هستند و باید این امکان وجود داشته باشد که توسط کارمندان مختلف استفاده شوند.

	از شروع به کار برنامه هفدهم ریاضت اقتصادی، کارمندان مجاز شده‌اند که دستمال‌های خود را از خانه به همراه بیاورند. این روش هم باعث مشکلات حجمی و موازی کاری شده چرا که تقریبا تمام کارمندان بسته خود را به همراه دارند.

	حالا بعضی از دفاتر سعی کرده‌اند از طریق ایجاد منابع مشارکتی دستمال توالت، این مشکل را حل کنند.

	بدون تعمیم به همه، باید ذکر شود که مشکل ذاتی و غیرقابل حل دستمال توالت‌های مشارکتی در سطح دفاتر این است که فضایی (ساختمانی) که ایستگاه‌های راحتی در آن واقع شده‌اند بر اساس طبقه از هم تفکیک شده‌اند (و در هر طبقه چند دفتر یک ایستگاه را مشترکا استفاده می‌کنند). به همین دلیل باید نظارتی بر روی کسانی که از هر واحد توزیع دستمال وجود داشته باشد. در صورت نبودن این نظارت و در صورت گذاشته شدن واحدهای توزیع دستمال در نزدیکی محل مصرف که معمولا خارج از دید هر دفتر قرار دارد، این واحدهای توزیع دستمال گرایش به «کم شدن» و «آب رفتن» پیدا خواهند کرد. به خاطر دسترسی و استفاده افراد غیرمجاز، چه به عنوان تلاش آگاهانه برای دله‌دزدی و چه به خاطر سوءتفاهم‌های صادقانه مانند اینکه این واحد توزیع دستمال به رایگان و توسط یکی از واحدهای اجرایی (در این مورد دولت ایالات متحده آمریکا) در اختیار آن‌ها قرار داده شده است. در مواردی هم ممکن است این استفاده غیرمجاز مربوط به نیاز آنی باشد مانند ریخته شدن مایعات بر روی تجهیزات ارزشمند الکترونیک که حفاظت آنی از آن‌ها این دله‌دزدی را توجیه می‌کند. این واقعیت، بعضی از دفاتر را (که در اینجا نامی از اینها نمی‌برم ولی خودتان به آن آگاهید) را به این سمت سوق داده که از مکان‌های نگهداری واحدهای توزیع دستمال به عنوان مکان جمع‌آوری کمک مالی برای خرید آن نیز استفاده کنند. این مکان‌ها معمولا یکی از میزهای نزدیک به امکانات هستند که واحدهای توزیع دستمال بر روی آن‌ها قرار داده می‌شوند و در کنار آن‌ها کاسه‌ای قرار گرفته‌ تا افراد به آن کمک مالی کنند. در مواردی وسایلی برای جلب توجه نیز در آن محل قرار می‌گیرد (مثلا عروسک یا کارتون یا یک جعبه). نگاهی سریع به اساسنامه رفتاری، ثابت می‌کند که داشتن چنین انبار و محل جمع‌آوری کمکی بر خلاف مقررات سازمان است. اما حالا به خاطر بهداشت کارمندان، اصول اخلاقی و بالابردن روحیه تیمی، رده‌های بالاتر من تصمیم گرفته‌اند که استثنایی بر قوانین اضافه کنند.

مانند هر بخش دیگری از راهنماها، جدید یا قدیم، وظیفه شما این است که به طور کامل خودتان را با آن آشنا کنید. زمان ضروری برای خواندن این سند ۱۵.۶۲ دقیقه است (و فکر نکنید ما بررسی نمی‌کنیم). لطفا به نکات اساسی این بخش جدید توجه کنید:

	۱- حالا محل ارائه و جذب کمک مالی برای واحدهای توزیع دستمال مجاز شناخته می‌شود. به شکل آزمایشی و به مدت شش ماه.
	۲- این یک فعالیت داوطلبانه و مشارکتی است. همان‌طور که در زیربخش مربوطه در کتاب راهنما توضیح داده شده (دقت: این یعنی داشتن صورت حساب و ریز تمام تراکنش‌های مالی مربوط به این موضوع)
	۳- واحدهای توزیع دستمال باید توسط کارمندان وارد شرکت شوند (و نه از طریق سیستم پست) و مثل تمام چیزهای دیگر مشمول بازرسی خواهند بود.
	۴- واحدهای توزیع دستمال اجازه ندارند رایحه داشته باشند چرا که این موضوع در بعضی از کارمندان ایجاد حساسیت خواهد کرد.
	۵- کمک‌های مالی به واحد مانند تمام تراکنش‌های مالی دیگر در دولت آمریکا باید به واحد پول رسمی کشور انجام شوند - ین و کنگ‌باک مجاز نیست.

	طبیعتا این مساله موجب مشکل دیگری خواهد شد که عبارت است از گرایش کارمندان به استفاده از صندوق کمک مالی به عنوان محلی برای خلاص شدن از بسته‌های میلیارد قدیم. همچنین ایجاد کپه‌های بزرگ از بسته‌های تریلیون دلار، خطر آتش‌سوزی را افزایش خواهد داد. به همین دلیل بخش دیگری از قوانین جدید بازمی‌گردد به اجبار در تخلیه روزانه صندوق و تخلیه سریعتر آن در صورت پر شدن در طول روز کاری. 

	بگذارید این را هم اضافه کنم که کارمندان بخش بهداشت می‌گویند که بسیاری از شما با تفکر یک تیر و دو نشان، سعی می‌کنید از اسکناس‌های یک میلیاردی قدیم به جای دستمال کاغذی استفاده کنید. اینکار با وجود خلاقانه بودن دو مشکل دارد:

	۱- باعث گرفته شدن لوله‌ها می‌شود
	۲- اینکار تحقیر پول ملی و در قوانین فدرال، جرم است.

	اینکار را نکنید!

	به جای اینکار، عضو سیستم همکاری و مشارکت واحد توزیع دستمال بشوید. ساده و بهداشتی است و همینطور قانونی.

	مشارکت خوبی داشته باشید.
	ماریتا.

مادر وای.تی. سند پیوست را باز می‌کند، ساعت را نگاه می‌کند و خواندن را شروع می‌کند. زمان برآورد شده برای خواندن این سند ۱۵.۶۲ دقیقه است. بعدا که ماریتا در ساعت ۹ شب در دفتر خصوصی‌اش بنشیند و شروع به مرور آمار روزانه کند، نام هر کارمند و زمانی که صرف خواندن این یادداشت کرده است را خواهد دید و عکس‌العمل‌اش بر اساس زمان ثبت شده یکی از اینها خواهد بود:

	* کمتر از ۱۰ دقیقه: زمان صحبت با کارمند و مشاوره در مورد رفتار.
	* ۱۰ تا ۱۴ دقیقه: حواسم به کارمند باشد. دارد لاقید می‌شود.
	* ۱۴ تا ۱۵.۶۱ دقیقه: بهره‌وری این کارمند خوب است اما ممکن است چیزهایی از زیر چشمش رد شده باشد.
	* دقیقا ۱۵.۶۲ دقیقه: لعنتی. باید مشاوره رفتاری شود.
	* ۱۵.۶۳ تا ۱۶ دقیقه: نباید به این فرد اطمینان کرد.
	* ۱۶ تا ۱۸ دقیقه: یک کارمند مرتب و منظم که ممکن است زیادی روی جزییات وقت بگذارد.
	* بیشتر از ۱۸ دقیقه: باید فیلم دوربین‌های مدار بسته را نگاه کنم. ممکن است از این زمان برای رفتن به دستشویی به شکل غیرقانونی استفاده کرده باشد.

مادر وای.تی. تصمیم می‌گیرند که بین چهارده تا پانزده دقیقه صرف خواندن یادداشت کند. برای کارمندهای جوان خوب است که زمان را بیشتر طول بدهند که نشانگر دقت آن‌ها باشد. برای کارمندهای مسن بهتر است که کمی سریعتر باشند تا توان مدیریتی خود را نشان دهند. او تقریبا چهل ساله است. یادداشت را سرسری نگاه می‌کند و در زمان‌های نسبتا ثابت کلید رفتن به صفحه پایین را فشار می‌دهد و گاهی هم به عقب بر می‌گردد تا وانمود که بخشی که قبلا خوانده را دوباره مرور می‌کند. کامپیوتر همه این‌ها را متوجه خواهد شد. دوباره خوانی خوب است. چیز کوچکی است اما بعد از یک دهه به طور خاص در خلاصه رفتار شما دیده خواهد شد.

از دست اینکار که خلاص می‌شود، به سراغ کارش می‌رود. او برنامه‌نویس نرم‌افزارهای پلیس‌ها است. قدیم‌ها برای گذران زندگی برنامه‌های کامل می‌نوشت. حالا تکه‌هایی از یک برنامه را می‌نویسد. این برنامه‌ها توسط ماریتا و ماوفق ماریتا در نشست‌های طولانی آخر هفته در بالاترین طبقه ساختمان طراحی شده‌اند. برنامه که به طبقات پایین می‌رسد به قطعات کوچکتر و کوچکتر شکسته می‌شود و به مدیران مختلف داده می‌شود که آن‌ها دوباره چیزی که دریافت کرده‌اند را به بخش‌های کوچکتری می‌شکنند و به برنامه‌نویس‌هایشان می‌دهند. برای اینکه این قطعات در آینده قابل چسبیده شدن به یکدیگر باشند، همه باید از مجموعه قواعدی پیروی کنند که حتی از مجموعه قواعد دولت هم بزرگتر و پیچیده‌تر هستند.

اولین کاری که مادر وای.تی. بعد از خواندن زیربخش مربوط به سیستم مشارکتی واحدهای توزیع دستمال در اداره می‌کند، این است که به زیرسیستم کامپیوتر اصلی که پروژه‌اش در آن است وارد می‌شود. او نمی‌داند که روی چه پروژه‌ای کار می‌کند چون این یک پروژه محرمانه است. حتی اسم پروژه را هم نمی‌داند. فقط می‌داند که پروژه‌اش کدام است. او این پروژه را با چند صد برنامه‌نویس دیگر شریک است. مشخص است که درست نمی‌داند چه کسانی. هر روز که وارد زیربخش خودش می‌شود، چندین یادداشت منتظرش هستند که اغلب حاوی قوانین جدید یا تغییر قوانین قبلی هستند که هر برنامه‌نویس باید در حین کار آن‌ها را رعایت کند. این قوانین برنامه‌نویسی، باعث می‌شوند آدم فکر کند که قوانین مربوط به واحدهای توزیع دستمال، به سادگی ده فرمان هستند. 

او به طور متوسط تا ساعت یازده را صرف خواندن و خواندن می‌کند تا از آخرین تغییرات در پروژه آگاه شود. امروز دوشنبه است و تعداد این یادداشت‌ها بیشتر از همیشه چرا که ماریتا و روسایش تمام آخر هفته را اینجا بوده‌اند و در طبقه بالای ساختمان دعوا می‌کرده‌اند و تمام پروژه را تغییر داده‌اند.

بعد باید به عقب برگردد و تمام کدهایی که قبلا نوشته را بررسی کند و در این مورد که کدام بخش‌ها باید برای مطابقت با قواعد جدید تغییر داده شوند یادداشت بردارد. نظر شخصی او این است که بهتر است به جای تلاش برای اصلاح کدها، تمام آن‌ها را از اول بنویسد. برای بار سوم در این چند ماه.

اما هی، به هرحال این شغلش است.

حوالی ۱۲:۳۰، سرش را بالا می‌کند. گیج شده چرا که بیست سی نفر بالای ایستگاه کاری‌اش ایستاده‌اند. ماریتا آنجاست. یک بازرس و پلیس‌های مرد. و لئون که مسوول پلی‌گراف است.

او می‌گوید «من پلی‌گرافم را پنج شنبه داده‌ام.»

ماریتا می‌گوید «الان وقتش است که یک‌بار دیگر بدهی. راه بیافت.»

بازرس می‌گوید «دست‌هایت را جایی نگه‌دار که بتوانم ببینم.»
# فصل سی و هشت

مادر وای.تی. می‌ایستد، دست‌هایش را کنار بدنش می‌گیرد و شروع به راه رفتن می‌کند. مستقیم به سمت در خروجی دفتر می‌رود. هیچ کس نگاهش نمی‌کند. قرار هم نیست کسی نگاه کند. نگاه باعث می‌شود موضوع آزمایش احساس کند که از بقیه جدا شده است در حالی که پلی‌گراف بخشی از زندگی عادی هر پلیس است. او صدای قدم‌های بازرس را می‌شنود که دو گام عقب‌تر از او حرکت می‌کند. چشم‌هایش را به دست‌های او دوخته تا کاری نکنند. مثلا والیومی را به دهان نرسانند که بتواند باعث تغییر در آزمایش پلی‌گراف شود.

جلوی در دستشویی می‌ایستد. بازرس قدمی به جلو می‌گذارد. در را باز می‌کند. آن را باز نگه می دارد تا او داخل شود. 

دستشویی آخری بیش از اندازه بزرگ است. برای دو نفر در آن جا هست. مادر وای.تی. داخل می‌شود و بعد بازرس پشت سرش می‌آید و در را می‌بندد و قفل می‌کند. مادر وای.تی. جوراب شلواری‌اش را پایین می‌کشد. دامنش را بالا می‌دهد و روی ظرفی که کف اتاق قرار دارد می‌شیند و ادرار می‌کند. بازرس هر قطره‌ای را که درون ظرف می‌رود زیر نظر می‌گیرد. بعد ظرف را بر می‌دارد و کمی از آن را در یک لوله آزمایش که اسم او و تاریخ امروز رویش نوشته شده خالی می‌کند. 

بعد به همراهی بازرس به لابی بر می‌گردد. اجازه دارید برای رفتن به اتاق پلی‌گراف از آسانسور استفاده کنید. این‌کار باعث می‌شد موقع رسیدن به آنجا نفستان سر جایش باشد و عرق نکرده باشید.

در گذشته این اتاق یک دفتر ساده بود با یک صندلی و کمی وسایل که روی یک میز گذاشته شده بودند. بعد یک پلی‌گراف جدید و پر از تجملات خریدند. الان مانند این است که بخواهید یک آزمایش پزشکی با تکنولوژی بالا بدهید. اتاق کاملا از اول ساخته شده است، نشانی از کاربری قبلی در آن نیست. پنجره‌های پوشانده شده‌اند، همه چیز نرم شده و به رنگ بژ در آمده و بوی بیمارستان از آن به مشام می‌رسد. فقط یک صندلی در اتاق است. در وسط. مادر وای.تی. می‌رود و روی آن می‌نشیند و آرنج‌هایش را در حالتی که کف دست و نوک انگشتانش بر روی حسگر مربوطه قرار بگیرند، روی دسته‌های صندلی قرار می‌دهد. لاستیک نئوپرن دستگاه فشار خون جلو می‌آید، دستش را پیدا می‌کند و به دور آن حلقه می‌شود. در همین حال نور اتاق کم می‌شود، در بسته می‌شود و او در اتاق تنها می‌ماند. پیشانی بندی خاردار دور پیشانی‌اش محکم می‌شود. می‌تواند برجستگی‌های سربند را با استخوان‌ جمجمه‌اش حس کند. باد سرد حاصل از خنک کننده‌های ابررساناهایی که مثل رادار مغزش را می‌کاوند روی شانه‌هایش به حرکت در می‌آیند. می‌داند که جایی در آنطرف دیوار، یک دوجین پرسنل فنی در اتاق کنترل نشسته‌اند و به تصویر مردمک چشم‌هایش که روی یک صفحه نمایش عظیم نشان داده می‌شود، نگاه می‌کنند.

در بالای بازو سوزش سریعی احساس می‌کند. می‌داند که چیزی به او تزریق شده پس این یک آزمایش پلی‌گراف معمول نیست. او را برای کار خاصی به اینجا آورده‌اند. سوزش در بدنش پخش می‌شود. قلبش به ضربان می‌افتد و چشمانش گشاد می‌شوند. احتمالا کافئین به او تزریق شده تا هایپر شود. تا زیاد حرف بزند.

احتمالا برای امروز دیگر کار نخواهد کرد. گاهی این آزمایش‌ها تا دوازده ساعت طول می‌کشد.

صدایی می‌گوید «اسمت چیست؟». صدا به شکلی غیرطبیعی آرام و سیال است. ایجاد شده با کامپیوتر. با این روش، سوال عاری از هر محتوای احساسی است و او هیچ سرنخی ندارد که بازجویی چگونه پیش می‌رود. 

کافئین و بقیه چیزهایی که به او تزریق کرده‌اند، ادراک زمان سپری شده را هم از او گرفته است.

از این چیزها متنفر است، اما برای همه گه‌گداری پیش می‌آید و وقتی برای پلیس‌ها کار می‌کنی، اجازه اینکارها را به آن‌ها می‌دهی. این روند به نوعی باعث افتخار و شرافت هم هست. با این روش هر کسی که برای پلیس‌ها کار می‌کند، واقعا به کارش اعتقاد دارد چرا که اگر نداشته باشند مطمئن است که بالاخره روز نشستن بر روی این صندلی برای او هم فراخواهد رسید. 

سوال‌ها ادامه پیدا می‌کنند. اکثر سوال‌ها بی‌ربط است «آیا تا به حال به اسکاتلند رفته‌اید؟ ایا نان سفید گرانتر از نان قهوه‌ای است؟» کاربرد این سوال‌ها این است که او را به شرایط عادت بدهند و همه سیستم‌ها به شکل طبیعی کار کنند. همیشه تمام سوالات یک ساعت اول بازجویی دور انداخته می‌شوند چرا که نسبت سیگنال به نویز آن‌ها خیلی پایین است.

مادر وای.تی. احساس می‌کند که کم کم دارد آرام می‌شود. می‌گویند که بعد از چند پلی‌گراف یاد می‌گیرید که آرام باشد و همه چیز سریع‌تر پیش می‌رود. صندلی او را در جایش نگه داشته، کافئین نمی‌گذارد خواب آلود شود و قطع شدن ورودی‌ها از حواس پنجگانه مغزش را پاک نگه داشته‌اند.

«اسم مستعار دخترت چیست؟»

«وای.تی.»

«تو چگونه صدایش می‌کنی؟»

«با اسم مستعارش وای.تی.. در این مورد اصرار دارد.»

«آیا وای.تی. شغلی دارد؟»

«بله. پیام‌رسان است و برای رادی.کی.اس. کار می‌کند.»

«وای.تی. به عنوان یک پیام‌رسان چقدر درآمد دارد؟»

«من نمی‌دانم. احتمالا چند دلاری از اینجا و آنجا گیرش می‌آید.»

«هر چند وقت یک‌بار برای شغلش ابزار جدید می‌خرد؟»

«من واقعا نمی‌دانم. به این مسایل توجه نمی‌کنم.»

«آیا وای.تی. این چند وقت کاری غیرعادی انجام داده؟»

«بستگی دارد منظورتان چه‌جور کاری باشد.» می‌داند که دارد حقیقت را مخفی می‌کند. ادامه می‌دهد «او همیشه کارهایی می‌کند که به نظر بعضی آدم‌ها عجیب می‌آید.» خودش هم می‌داند که این طور حرف زدن نشانه‌ای از عدم همکاری است. «فکر می‌کنم منظورم این است که همیشه کارهای عجیب انجام می‌دهد.»

«آیا وای.تی. به تازگی در خانه چیزی را شکسته است؟»

تسلیم می‌شود. «بله.» پلیس‌ها این را از قبل می‌دانسته‌اند. خانه‌اش تحت نظر بوده. عجیب است که بار اضافی روی برق خانه، مدار را قطع نکرده است. «او کامپیوتر مرا شکست.»

«آیا توضیحی هم در مورد این‌کارش داد؟»

«بله. تا حدی. منظورم این است که اگر حرف بی‌ربط را بتوانید توضیح حساب کنید.»

«توضیحش چه بود؟»

«ترسیده بود. مسخره است اما می‌ترسید که من از کامپیوتر ویروس نگیرم.»

«آیا وای.تی. در مورد ابتلای خودش به ویروس هم نگران بود؟»

«نه. گفت که فقط برنامه‌نویس‌ها می‌توانند این ویروس را بگیرند.»

واقعا چرا این سوال‌ها را می‌پرسیدند؟ احتمالا همه اینها روی نوار ضبط شده داشتند.

«ایا توضیح وای.تی. در مورد اینکه چرا کامپیوتر را شکست، باور کردید؟»

همین است. 

دنبال همین هستند.

دقیقا دنبال چیزی هستند که نمی‌شود آن را روی نوار ضبط کرد. دنبال این هستند که در مغز او چه می‌گذرد. می‌خواهند بدانند که آیا داستان ویروس وای.تی. را باور کرده یا نه.

و می‌داند که فکر کردن به این چیزها اشتباه است. آن حسگرهای فوق سرد اطراف سرش تمام این تفکرات را ضبط می‌کنند. حسگرها نمی‌توانند بگویند که به چه چیزی فکر می‌کند اما به راحتی نشان می‌دهند که مغزش او درگیر فکر کردن به چیزی است. آن‌ها نشان می‌دهند که بخش‌هایی از مغز در حال فعالیت هستند که وقتی سوالات بی‌ربط پرسیده می‌شد، فعالیت نمی‌کردند.

به عبارت دیگر آن‌ها می‌توانند بگویند که او در حال بررسی وضعیت است و تلاش می‌کند راه حلی بیابد. اگر کسی چیزی برای مخفی کردن نداشته باشد، به دنبال تحلیل وضعیت هم نخواهد بود.

او می‌گوید «چه چیزی را می‌خواهید بدانید؟ چرا نمی‌آیید و مستقیم از خودم سوال نمی‌کنید؟‌ بگذارید رو در رو در این باره حرف بزنیم. مثل دو آدم بالغ در یک اتاق بنشینیم و با هم صحبت کنیم.»

سوزش دیگری در بازویش احساس می‌کند. در یکی دو ثانیه‌ای که طول می‌کشد تا دارو در تمام خونش حل شود، کرختی و سردی در سرتاسر بدنش پخش می‌شود. دنبال کردن مکالمه سخت‌تر شده است.

صدا می‌پرسد «اسم شما چیست؟»
# فصل سی و نه

آلکان - آزادراه آلاسکا - طولانی‌ترین گتوی دنیا است. یک شهر یک بعدی به طول سه هزار کیلومتر با تنها سی متر عرض که سالانه صد تا دویست کیلومتر به طول آن اضافه می‌شود - بنا به سرعتی که مردم بتوانند رانندگی کنند و خودشان را به اولین جای پارک اشغال نشده برسانند و کاروان‌شان را در آن مستقر کنند. این تنها راه مردمی است که می‌خواهند از آمریکا بروند اما به هواپیما یا کشتی دسترسی ندارند. 

آزاد راه دو بانده است. با کفی قابل قبول اما نه کاملا صاف. محاصره شده در خانه‌های کاروانی، ون‌های خانوادگی و وانت‌هایی که پشت آن‌ها چادر کمپینگ نصب شده. جایی در اواسط بریتیش کلمبیا شروع می‌شود، در تقاطع پرنس جرج که چند جاده کوچک‌تر برای امتداد مسیر به سمت شمال، به این آزادراه می‌ریزند. جنوب آنجا، شاخه‌ها به دلتایی از جاده‌های باریک‌تر می‌رسند که برای تغذیه محلی ساخته شده‌اند و در جای جای مرز آمریکا/کانادا، آن را قطع می‌کنند. در بخش آمریکایی جاده که مسیر اصلی مهاجران است، دلتای پر از جاده‌های شاخه شاخه شده مملو است از افرادی که روی خانه‌های چرخ‌دار تلاش می‌کنند خود را به شمال برسانند. همچنین تعداد زیادی آدم هم هستند که پس از رد شدن تقاضای ورودشان به کانادا، خانه‌هایشان را رها کرده‌اند و می‌خواهند به هر شیوه ممکن خود را دوباره به جنوب برسانند. خانه‌های رها شده و وسایل نقلیه مسکونی بزرگ، هیرو را مجبور کرده روی موتورسیکلت سیاه رنگش، مانند یک اسکی‌باز اسلالوم، مدام به چپ و راست مانور دهد.

این قفقازی‌های چاق مسلح! اینها مثل دانه‌های برنجی که زیادی پخته شده باشد به هم می‌چسبند و در آمریکایی که همیشه فکرش را می‌کردند رشد می‌کنند و با هم می‌مانند. با ابزارهایشان، ژنراتورهای برق قابل حملشان، اسلحه‌هایشان و خودروهای دو دیفرانسیل سنگین و کامپیوترهای شخصی شان مثل سگهای آبی هستند، مثل کسانی که شیشه مصرف کرده‌اند، مثل مهندسان دیوانه بدون نقشه. اینها مناطق غیرمسکونی را می‌جوند و جلو می‌روند. چیزهایی می‌سازند و رهایش می‌کنند. مسیر رودخانه‌ها را عوض می‌کنند و بعد راهشان را می‌کشند و می‌روند چون جایی که بودند دیگر مثل روزهای قدیمش نیست.

محصول جانبی این سبک زندگی رودخانه‌های آلوده است، تاثیرات گلخانه‌ای، آزار خانگی، مراسم مذهبی تلویزیونی و قتل‌های زنجیره‌ای. اما تا وقتی که خودروی دو دیفرانسیل خود را دارید می‌توانید به شمال بروید، می‌توانید زندگی را تحمل کنید. فقط کافی است سریع‌تر از زباله‌ای که تولید می‌کنید به سمت شمال حرکت کنید. بیست سال بعد، ده میلیون آدم سفید تمام قطب شمال را خواهند پوشاند و خودروهای سنگینشان را آنجا پارک خواهند کرد. حرارت تولید شده توسط زندگی به شدت ترمودینامیکی این سبک زندگی، یخ‌های قطب را شکننده‌تر خواهد کرد و بالاخره روزی سوراخی در قطب ایجاد خواهد شد تا تمام این توده فلز و زیست‌توده وابسته به آن را به ته اقیانوس بفرستد. 

با پرداخت هزینه‌اش، می‌توانید خودرویتان را به یکی از شعبه‌های اسنوز و کروز وصل کنید. می‌توانید با خودرو وارد شعبه شوید، آن را وصل کنید، بخوابید، بیدار شوید، جدایش کنید و بدون اینکه حتی مجبور باشید سفینه‌تان را در دنده عقب بگذارید، از شعبه خارج شوید. 

آن‌ها اول سعی می‌کردند این شعبه‌ها را به عنوان محلی برای کمپینگ معرفی کنند. طراحی آن فضای روستایی داشت و بسیاری چیزها از چوب بود اما مشتری‌ها آنقدر علامت‌ها و میزها را شکستند و در آتش انداختند که حالا همه علامت‌ها و وسایل از پلی‌کربن ساخته شده‌اند. وقتی شما خانه‌ای برای برگشتن ندارید، کمپینگ معنا ندارد.

شانزده ساعت پس از خروج از کالیفرنیا، هیرو وارد اسنوز و کروزی می‌شود که در سراشیبی شمال اورگون قرار دارد. حالا صدها کیلومتر بالاتر از جایی است که شناور قرار دارد و در سمت اشتباه کوه هم هست. اما مردی اینجاست که می‌خواهد با او صحبت کند.

سه جای پارک وجود دارد. یکی خارج از دید و نزدیک علامتی که خطر سقوط را گوشزد می‌کند. یکی کمی نزدیک‌تر با مجموعه‌ای نه چندان امیدوار کننده از قوطی‌های خالی آبجو که برای ایجاد سر و صدا به اطراف آن آویخته شده. جای سوم در جلوی تالار و دارای نگهبان‌های مسلح است. برای پارک کردن در اینجا باید پول بدهید و هیرو تصمیم می‌گیرد همین‌جا پارک کند. موتور را رو به بیرون پارک می‌کند و بایوس را روی خاموش گرم می‌گذارد که اگر لازم شد بتواند ضربتی آن را روشن کند. چند کنگ‌باک به سمت نگهبان می‌گیرد و مانند سگی که هوا را بو بکشد، سرش را اینطرف و آنطرف می‌چرخاند تا خیابان بیشه جنگلی را پیدا کند.

صد قدم آنطرف‌تر، زیر نور ماه منطقه‌ای قرار دارد که آدم‌هایی که به اندازه کافی برای اینکار ماجراجو هستند، در آن چادر زده‌اند. این آدم‌ها معمولا بیشترین اسلحه را دارند و کمترین چیز را برای از دست دادن. هیرو به آن سمت می‌رود و خیلی زود به چادری که روی بیشه جنگلی کشیده شده می‌رسد. 

بقیه مردم این‌ها را «تکه بدن» می‌نامند. این به سادگی بخشی از زمین است که پیش‌تر چمنزار بوده و حالا با خروارها شن مخلوط با آشغال، خرده شیشه و زباله‌های انسانی پر شده است. روی اینها یک چادر کشیده شده تا باران را بیرون نگاه دارد و در هر چند متر یک دستگاه قارچ مانند نصب شده که در شب‌های سرد، هوای گرم بیرون می‌دهد. خوابیدن در بیشه‌های جنگلی ارزان است. این ابتکار یکی از شعب جنوبی است که حالا مشغول گسترش به شمال هم هست.

نیم دوجین از آن‌ها در زیر چادر نیمه گرم و در کیسه‌خواب‌های ارتشی‌شان خوابیده‌اند. دو نفر آتشی برای خود روشن کرده‌اند و کنار آن ورق بازی می‌کنند. هیرو از این‌ها می‌گذرد و سراغ بقیه می‌رود.

او می‌گوید «چاک و دوباره داد می‌کشید «آقای رییس جمهور! آنجایید؟». در سمت چپ، توده‌ای از پشم شروع به تکان خوردن می‌کند و بعد از چند لحظه سری ظاهر می‌شود. هیرو به آن طرف برمی‌گرد و دست‌هایش را بالا می‌گیرد تا نشان دهد که اسلحه ندارد. 

مرد می‌گوید «چه کسی آنجاست؟ راون؟». به شکل خجالت آوری ترسیده است.

هیرو می‌گوید «راون نیستم. نگران نباش. تو چاک رایتسون هستی؟ رییس جمهوری سابق جمهوری موقت کنای و کودیاک.

«بله. چه می‌خواهی؟ من پول ندارم.»

«فقط می‌خواهم حرف بزنم. من برای سی.آی.سی. کار می‌کنم و کار من جمع کردن اطلاعات است.»

چاک رایتسون می‌گوید «من یک نوشیدنی لعنتی می‌خواهم.»

تالار، یک چادر عظیم درست در وسط اسنوز و کروز است. یک جور لاس وگاس متروکه: مغازه‌های مرفه، بازی‌های کامپیوتری، ماشین‌های لباسشویی خودکار، غرفه مشروب فروشی، بازار فروش کیک و فاحشه‌خانه. به نظر می‌رسد اینجا فقط برای درصد معدودی از آدم‌ها که می‌توانند یک‌بار مهمانی بگیرند و تا ساعت پنج صبح در آن پول خرج کنند نگه داشته شده و هیچ کاربرد دیگری نداشته باشد. 

بیشتر تالارها، شرکت‌هایی هستند در داخل شرکت‌های دیگر. هیرو یک شعبه از کلی‌تپ پیدا می‌کند که بهترین چیزی است که می‌شود در یک اسنوز و کروز یافت و چاک رایتسون را به آنجا می‌برد. چاک لایه‌های زیادی لباس پوشیده که روزگاری رنگ‌های متفاوتی داشتند اما حالا همه‌شان همرنگ پوستش شده‌اند: خاکی.

اینجا همه مشاغل جوری اداره می‌شوند که انگار در یک کشتی ویژه حمل زندانی قرار دارند. همه چیز به زمین میخ شده و بیست و چهار ساعته زیر نوری درخشان قرار دارد. کارمندان پشت شیشه‌های ضخیم هستند و شیشه‌ها در اثر گذشت سالیان، زرد شده‌اند. امنیت این تالار توسط انفورسرها تامین می‌شود در نتیجه همه جا معتادین به استروید را می‌بینید که در لباس‌های ضد گلوله در گروه‌های دو یا سه نفره گشت می‌زنند و مشتاقانه حقوق بشر را زیر پا می‌گذارند.

هیرو و چاک نزدیکترین میز به گوشه بار را اشغال می‌کنند. هیرو دگمه صحبت با پیشخدمت را فشار می‌دهد و سفارش یک پارچ «مخصوص پاب» می‌دهد. این نوشیدنی ترکیب پنجاه پنجاه آب جو و آب‌جوی بدون الکل است. او امیدوار است که با اینکار چاک بیشتر هشیار بماند و بتواند بیشتر صحبت کند.

طولی نمی‌کشد که چاک شروع به حرف زدن می‌کند. رفتارش شبیه پیرمردهای کاندیدای ریاست جمهوری است که از طریق یک رسوایی مجبور به ترک سیاست شده‌اند و بقیه عمرشان را صرف پیدا کردن یک گوش برای حرف زدن می‌کنند.

«بله. من برای دو سال رییس جمهور، جمهوری موقت کنای و کودیاک بودم. هنوز هم خودم را رییس جمهور در تبعید حساب می‌کنم.»

هیرو سعی می‌کند اثری از خنده در صورتش ظاهر نشود ولی چاک متوجه تغییر چهره‌اش شده است.

«باشه. باشه. حالا تا این حد هم نه. اما جمهوری موقت ما کشوری در حال پیشرفت بود. خیلی‌ها انتظار دارند چنین کشوری دوباره شکل بگیرد. منظورم این است که تنها چیزی که ما را خارج کرد - یعنی تنها روشی که آن عوضی‌ها توانستند قدرت را از ما بگیرند - این بود که ... می‌دانید...». به نظر می‌رسد که برای تمام کردن جمله‌اش عبارت مناسب را ندارد. «چطور می‌توانستیم انتظار چنین چیزی را داشته باشیم؟»

«چطور از قدرت خارج شدید؟ جنگ داخلی شد؟»

«اوایل چند بار قیام شد. بخش‌های دوری از کدیاک هم بودند که ما هیچ وقت تحت کنترلشان نگرفتیم. اما خبری از جنگ داخلی نبود. ببین، آمریکایی‌ها دولت ما را دوست داشتند. آمریکایی‌ها همه اسلحه‌ها را داشتند، وسایل را، زیرساخت‌ها را. اورتوس‌ها فقط یکسری آدم پشمالو بودند که در جنگل بدو بدو می‌کردند.»

«اورتوس‌ها؟»

«اورتودوکس‌های روس. اول فقط یک اقلیت کوچک بودند. اکثرا سرخپوست‌ها - می‌دانید؟ تلینگیت‌ها و آلوتس‌ها که صدها سال پیش توسط روس‌ها مسیحی شدند. اما وقتی روسیه به هم ریخت، سوار انواع قایق‌ها شدند تا در دنیا پخش شوند.»

«و دنبال دموکراسی هم نبودند.»

«نه. اصلا.»

«پس چه می‌خواستند؟ تزار؟»

«نه. طرفداران تزار - سنتی‌ها - در روسیه ماندند. اورتوس‌هایی که به جمهوری ما آمدند از همه جا رانده بودند. کلیسای ارتودوکس روسیه هم آن‌ها را طرد کرده بود.»

«چرا؟»

«یردیکت! این لغت روسی برای کلمه مرتد است. اورتوس‌هایی که به جمهوری موقت کنای و کودیاک آمدند همه از یک فرقه بودند - پنجاهه. آن‌ها یک ربط‌هایی با پیرلی گیتس عالیجناب وین داشتند. همیشه یک مبلغ مذهبی تمام راه را از تگزاس بلند می‌شد و به دیدن آن‌ها می‌آمد. همیشه با صداهای ناواضح حرف می‌زدند و کلیسای اصلی ارتودوکس روسیه این‌کار را نتیجه حلول شیطان می‌دانست.»

«چند نفر از این آدم‌های ارتودوکس روسی معتقد به پنجاهه به جمهوری موقت آمدند؟»

«واو... خیلی زیاد. حداقل پانزده هزار نفر.»

«و چند نفر آمریکایی در جمهوری موقت بود؟»

«نزدیک به صد هزار نفر.»

«پس اورتوس‌ها دقیقا چطور موفق شدند آن را تسخیر کنند؟»

«یک روز صبح که بلند شدیم یک خودروی ایراستریم وسط میدان دولت در نیوواشنگتن پارک شده بود. درست وسط کاروان‌هایی که دولت را در آن مستقر کرده بودیم. اورتوس‌ها آن را به آنجا هل داده بودند و بعد چرخ‌هایش را باز کرده بودند تا نشود آن را تکان داد. ما فکر کردیم این یک جور تظاهرات است. به آن‌ها گفتیم که از آنجا تکانش بدهند ولی آن‌ها قبول نکردند و یک بیانیه صادر کردند، به روسی. وقتی آن متن لعنتی را ترجمه کردیم معلوم شد که دستوری است به ما برای جمع کردن وسایلمان، ترک محل و تفویض قدرت به اورتوس‌ها. این حرف مسخره بود. پس ما به سراغ ایراستریم رفتیم تا آن را جابجا کنیم ولی گوروف را دیدیم که آنجا نشسته و لبخند بی‌معنایی تحویل ما می‌دهد.»

«گوروف؟»

«بله. یکی از پناهی‌ها که از اتحاد جماهیر شوروی آمده بود. ژنرال سابق کا.گ.ب. که حالا یک مذهبی سرسخت شده بود. او در دولتی که اورتوس‌ها به پا کردند، وزیر دفاع به حساب می‌آمد. گوروف در کناری ایراستریم را باز کرد و چیزی که داخل آن بود را به ما نشان داد.»

«چه چیزی داخلش بود؟»

«خب اکثرش را یکسری دستگاه پر کرده بود. می‌دانید که. یک ژنراتور قابل حمل. سیم‌های برق. یک صفحه کنترل و اینجور چیزها. اما در وسط تریلر یک مخروط بزرگ سیاه بود. تقریبا شبیه مخروط یک بستنی قیفی با این تفاوت که یک و نیم متر ارتفاع داشت و صاف و سیاه بود. ما پرسیدیم که این دیگر چیست. گوروف گفت که آن یک بمب هیدروژنی ده مگاتنی است که از یک موشک بالستیک باز شده. سوال دیگری هم هست؟»

«و شما تسلیم شدید؟»

«چه کار دیگری می‌توانستیم بکنیم؟»

«نفهمیدید که اورتوس‌ها چطور به یک بمب هیدروژنی دست پیدا کردند؟»

چاک رایتسون دقیقا می‌داند. عمیق‌ترین نفسش را می‌کشد و آرام آن را بیرون می‌دهد. سرش را تکان می‌دهد و از روی شانه هیرو به پشت سر او خیره می‌شود. یکی دو جرعه طولانی و آرام از لیوانش می‌نوشد.

«اتحاد جماهیر شوروی یک زیردریایی با موشک اتمی داشت که نام فرمانده‌اش اوچینیکوف بود یک آدم وفادار و مذهبی ولی مثل اورتوس دو آتشه نبود. منظورم این است که اگر آدم واقعا معقتدی بود، فرماندهی یک زیردریایی اتمی را به او نمی‌دادند. درست است؟»

«احتمالا.»

«برای اینکار باید از نظر روانی پایدار باشید. حالا هر معنایی که می‌خواهد داشته باشد. به هرحال. بعد از اینکه روسیه از هم پاشید، او فهمید که شخصا وارث چنین سلاح ترسناکی شده. تصمیمش را گرفت. گفت که تمام خدمه را جایی پیاده می‌کند و خودش زیردریایی را به گودال ماریانا می‌برد و آنجا برای همیشه دفن‌اش می‌کند.»

«اما کمی بعد به شیوه‌ای قانع شد که به تعدادی از اورتو‌س‌ها که می‌خواستند از آلاسکا فرار کنند کمک کند. آن‌ها و کلی پناهی دیگر شروع کرده بودند به کپه شدن در کرانه برینگ. وضع کمپ‌های آن‌ها رقت‌بار بود. می‌دانید که، آنجاها چیزی رشد نمی‌کند. این مردم در گروه‌های هزارتایی از گرسنگی می‌مردند. آن‌ها در ساحل می‌ایستادند و منتظر یک کشتی می‌شدند که به آن‌ها کمک کند. در صورتی که کسی کمک نمی‌کرد همانجا از گرسنگی می‌مردند.

پس اوچینیکوف خودش را قانع کرد که از زیردریایی بزرگ و سریع‌اش برای نجات بعضی از این پناهی‌های بدبخت و رساندن آن‌ها به جمهوری موقت ما استفاده کند.

اما در عین حال نگران راه دادن خیل عظیمی از آدم‌های غریبه در زیردریایی‌اش بود. این فرماندهان وسایل اتمی واقعا نگران امنیت هستند،‌ به دلایل مشخص. پس سیستمی بسیار سخت به اجرا گذاشت. هر پناهی‌ای که می‌خواست وارد زیردریایی شود باید از فلزیاب می‌گذشت و باید بازرسی بدنی می‌شد. بعد تا رسیدن به مقصد باید زیر نظر نگهبانان مسلح می‌ماندند.

«راون هم آنجا بود.»

«با او آشنا هستم.»

«و او هم سوار همین زیردریایی شد.»

«اوه خدای من.»

«احتمالا به شیوه‌ای خودش را به سواحل سیبری رسانده بود. شاید با سوار شدن روی موج‌ها در کایاک لعنتی‌اش.»

«با موج‌سواری؟»

«این شیوه‌ای است که آلئوت‌ها بین جزیره‌ها رفت و آمد می‌کنند.»

«راون آلئوت است؟»

«بله. یک شکارچی وال آلئوت. می‌دانی که آلئوت چیست؟»

«بله. پدرم یکی در ژاپن می‌شناخت.» با این حرف حجم زیادی از داستان‌های مربوط به زندانی بودن پدرش در ژاپن، از جایی در اعماق مغز برایش زنده می‌شود.

«آلئوت‌ها در کایاک‌هایشان پارو می‌زنند و سوار موج‌ها می‌شوند. آن‌ها حتی می‌توانند از کشتی‌های بخار هم سریع‌تر اینطرف و‌ آنطرف بروند.»

«این را نمی‌دانستم.»

«به هرحال. راون به یکی از این کمپ‌ها رفت و خودش را به عنوان یک بومی سیبری جا زد. گاهی تشخیص آدم‌های سیبری از سرخپوست‌های خودمان هم مشکل است. اورتوس‌ها متحدانی در بعضی از این کمپ‌ها داشتند که باعث شدند راون به اول صف برسد و سوار زیردریایی شود.»

«ولی گفتی که فلزیاب داشتند.»

«فایده نداشت. او از چاقوهای شیشه‌ای استفاده می‌کند. آن‌ها را از صفحه‌های شیشه می‌تراشد. این تیزترین چیز در دنیا است. می‌دانی؟»

«این را هم نمی‌دانستم.»

«بله. لبه این چاقو فقط یک مولکول عرض دارد. پزشکان از آن برای جراحی استفاده می‌کنند. اینها می‌توانند قرنیه را جدا کنند بدون اینکه زخمی به جا بماند. سرخپوست‌هایی هستند که با این‌کار زندگی‌شان را می‌گذرانند. با ساختن چاقوهای جراحی چشم.»

«خب هر روز می‌شود یک چیز جدید یاد گرفت. فکر کنم این چاقو آنقدر تیز است که می‌تواند از جلیقه ضد گلوله هم رد شود. درست است؟»

چاک رایتسون شانه بالا می‌اندازد و می‌گوید «حساب آدم‌هایی که جلیقه ضد گلوله تنشان بوده و به دست راون نصف شده‌اند از دستم در رفته.»

هیرو می‌گوید «من فکر کردم یک جور چاقوی مدرن لیزری یا چنین چیزی با خودش دارد.»

«در فکرت تجدید نظر کن. او یک چاقو در زیردریایی داشته. حالا یا آن را قاچاقی به داخل برده بود یا یک تکه شیشه در زیردریایی پیدا کرده بود و از آن چاقو ساخته بود.»

«و؟»

چاک دوباره به دوردست خیره می‌شود و جرعه‌ای دیگر از آبجو می‌نوشد. «در زیردریایی جایی برای مخفی شدن نیست. آن‌هایی که زنده ماندند می‌گفتند که در تمام زیردریایی تا زانو در خون راه می‌رفتند. راون همه را کشت. همه را به جز اورتوس‌ها و خدمه‌ای که برای حرکت زیردریایی لازم بودند و چند نفر پناهی‌ که توانستند به اطراف زیردریایی آویزان شوند و همان‌جا بمانند.» چاک دوباره لیوان را به دهان می‌برد و می‌گوید «آن‌هایی که زنده مانده‌اند می‌گویند که شب عجیبی بوده.»

«و احتمالا مجبورشان کرد که زیردریایی را تسلیم اورتوس‌ها کنند.»

«زیردریایی را به لنگرگاه کدیاک بردند. اورتوس‌ها آماده بودند. آن‌ها تیمی از کسانی ساخته بودند که قبلا در نیروی دریایی و حتی در زیردریایی‌های اتمی خدمت کرده بودند. به قول خودشان اشعه ایکس. آن‌ها زیردریایی را در اختیار گرفتند. ما اصلا از این جریانات خبر نداشتیم تا وقتی که کلاهک هسته‌ای در وسط دولت ظاهر شد.»

چاک سرش را بالا می‌گیرد. متوجه حضور کسی در بالای سر هیرو شده است. هیرو ضربه آرامی روی شانه‌اش احساس می‌کند. کسی روی شانه‌اش زده. مردی می‌گوید «ببخشید قربان. می‌توانم یک لحظه وقتتان را بگیرم؟»
# فصل چهل


هیرو برمی‌گردد. مردی است چاق با موهای سیاه براق و ریش پر پشت. کلاه بیسبال به سر دارد که بالا زده شده تا حروف روی پیشانی مرد کاملا قابل خواندن باشند. روی پیشانی مرد با حروف بزرگ تتو شده:

	اخلاق نوسانی

	غیرحساس به نژاد

هیرو همه اینها را از ورای شکم ملبس به فلانل مرد می‌بیند.

هیرو می‌گوید «چی؟»

«خب قربان. متاسفم که وسط مکالمه مهم‌تان با این فرد محترم مزاحم شدم. اما من و دوستانم در آنجا می‌خواهیم بدانیم که شما یک کاکاسیاه هندوانه خور خنگ هستید یا ویتنامی مارمولک مریض؟»

دست مرد بالا می‌رود و کلاه را جلو می‌کشد. حالا هیرو می‌تواند پرچم کنفدراسیون را که جلوی آن چاپ شده ببیند. عبارت «کنسولگری آفریقای جنوبی» زیر پرچم به چشم می‌خورند.

هیرو بدنش را بالا می‌کشد و باسنش را روی میز می‌گذارد و می‌چرخد. سعی می‌کند کمی عقب عقب به سمت چاک برود تا میز بین او و مرد نیوآفریقای جنوبی قرار بگیرد. چاک بی سر و صدا غیب شده است و در نتیجه وقتی هیرو به عقب میز می‌رسد، پشتش به دیوار است. 

در همین حین، یک دوجین آدم‌ در آنطرف میز جمع شده‌اند. پشت سر نفر اول که لبخند موذیانه‌ای به لب دارد و کلاهی با پرچم کنفدراسیون و شعارهای مربوط به آن بر سر.

هیرو می‌گوید «بگذارید ببینم، این یک سوال انحرافی است؟»

در خیلی از تالارهایی که در اسنوز و کروز هستند، آدم‌ها باید قبل از ورود اسلحه‌هایشان را تحویل دهند. این یکی از آن‌ها نیست. هیرو نمی‌داند که از این موضوع باید خوشحال باشد یا ناراحت. بدون اسلحه، نیوآفریقای جنوبی‌ها می‌توانند تا می‌خورد او را بزنند. با اسلحه، هیرو می‌توان از خودش دفاع کند اما ریسک صدمه خوردن بیشتر است. هیرو تا گردن ضد گلوله است پس بهترین راه حل برای مهاجم شلیک کردن به صورت است. این آدم‌ها افتخارشان نشانه گیری دقیق است. فتیش این‌کار را دارند.

هیرو می‌گوید «یک شعبه نیوآفریقایی جنوبی پایین جاده نبود؟»

مردی که جلوتر ایستاده جواب می‌ده «بله.» بالاتنه‌ای درشت و طولانی دارد و پاهایی کوتاه و چاق. مرد ادامه می‌دهد «مثل بهشت می‌ماند. هیچ جا مثل نیوآفریقای جنوبی نیست.»

هیرو می‌گوید «خب اگر اشکال ندارد من یک سوال دارم. اگر اینقدر جای خوبی است چرا همه شما وسایلتان را جمع نمی‌کنید بروید همان‌جا؟»

مرد جواب می‌دهد «نیوآفریقای جنوبی یک مشکل دارد. فکر نکن وطن‌پرست نیستم، ولی واقعا یک اشکال دارد.»

«چه مشکلی؟»

«هیچ سیاه‌پوست یا ویتنامی یا جهودی در آن نیست که آنقدر کتکش بزنیم تا بمیرد.»

هیرو می‌گوید «آه. پس مشکل این است. ممنون.»

«از چی؟»

«از اینکه گفتید می‌خواهید چکار کنید - و به من اجازه دادید که شروع کنم.»

و سر مرد را قطع می‌کند.

چه کار دیگری می‌توانست بکند؟ حداقل دوازده مرد اینجا هستند. تنها راه خروج را بسته‌اند و قصدشان را هم اعلام کرده‌اند. در عین حال این اتفاق قرار است وقتی روی شناور می‌رسد هر ده ثانیه یک‌بار تکرار شود.

مرد نوآفریقای جنوبی هیچ ایده‌ای از چیزی که دارد اتفاق می‌افتد ندارد و کاتانای هیرو که در هوا زوزه می‌کشد خودش را به عقب می‌راند. این خوب است چون خونی که بیرون می‌زند هم به عقب می‌ریزد. دو رگ اصلی از گردن می‌گذرند اما با قطع شدنشان حتی یک قطره هم به هیرو نمی‌پاشد. 

در متاورس وقتی تیغه را با سرعت کافی به چیزی می‌زنید، بدون هیچ مقاومتی از آن رد می‌شود. اینجا در واقعیت، هیرو انتظار دارد که برخورد تیغه با گردن نیوآفریقای جنوبی آن را به عقب براند. درست مثل وقتی که با چوب بسیبال در جهت اشتباه به توپ ضربه می‌زنیم. اما چنین چیزی اتفاق نمی‌افتد. حتی به سختی برخورد را احساس می‌کند. شمشیر به راحتی از گردن رد می‌شود و به دیوار کناری می‌خورد. احتمالا خوش‌شانس بوده و شمشیر را درست از وسط مهره‌ها رد کرده است. یادش می‌آید که در تمرین‌ها همیشه کنترل شمشیر را در دست داشته اما حالا فراموش کرده که خودش تیغه را متوقف کند.

با اینکه خودش از قبل انتظار این برخورد را داشت، اما شوکه شده است. در متاورس مرگ جور دیگری است. آنجا جسد به زمین می‌افتد. اما اینجا خیلی طول می‌کشد و هیرو که منتظر ایستاده به بدن مرد نگاه می‌کند. خون هنوز فواره می‌زند و بخشی از آن که به سقف پاشیده، از روی قفسه‌ها به پایین جاری می‌شود. یک الکلی که در گوشه‌ای نشسته و دو شات ودکا جلویش است، به میلیاردها سلول سرخ خیره شده که در اتانول در حال حل شدن هستند و در همین حال می‌لرزد و تکان می‌خورد. 

هیرو به نگاه‌های خیره بقیه نیوآمریکای جنوبی‌ها نگاه می‌کند. آن‌ها هم مثل همه افراد حاضر در بار هنوز نتوانسته‌اند تصمیم بگیرند که قدم بعدی‌شان باید چه چیزی باشد. باید بخندند؟ عکس بگیرند؟ فرار کنند؟ یا آمبولانس خبر کنند؟

او راهش را به سمت در خروجی از روی میزهای مردم باز می‌کند. بی‌نزاکتی است اما بقیه نسبت به اینکار اعتراضی ندارند. حتی بعضی‌ها آنقدر سریع هستند که می‌توانند لیوان‌های آبجویشان را از زیر پاهایش نجات دهند. هیچ کس دردسر درست نمی‌کند. منظره کاتانای بیرون از غلاف همه را به سمت نزاکت ژاپنی سوق داده است. دو نیوآفریقای جنوبی دیگر هم سر راه خروج ایستاده‌اند. نه به خاطر جلوگیری از خروج هیرو در این لحظه بلکه فقط به این دلیل که در لحظه قطع شدن سر آنجا بودند و هنوز هم بهت زده آنجا ایستاده‌اند. هیرو تصمیم می‌گیرد آن‌ها را نکشد.

هیرو به بیرون تالار می‌رسد، دور و بر پر شده از چراغ‌ها و لوگوهای شرکت‌ها که برق می‌زنند. نور لوگلو‌ها دائما توسط بدن‌های سیاهی که از جلوی آن‌ها رد می‌شوند قطع می‌شود و این قطع و وصل شدن هر لحظه بیشتر می‌شود. اینها انفورسرها هستند که ظاهرشان باعث می‌شود پلیس‌های معمولی، بچه‌های بی‌آزار به نظر برسند.

وقت گاریگویل شدن است. هیرو همه چیز را روشن می‌کند: نور مادون قرمز، رادار با موج میلیمتری، پردازش صوت. مادون قرمز در این شرایط کار مفیدی نمی‌کند اما رادار اسلحه‌ها را به شکل واضح در دست انفورسرها نشان می‌دهد. مدل و نوع گلوله در کنار تصویر مشخص شده. همه اسلحه‌ها خودکار هستند.

اما انفورسرها برای دیدن کاتانای هیرو که خون و مغز استخوان از تیغه‌اش پایین می‌ریزد، نیازی به رادار ندارند. 

تمام اطرافش پر است از موسیقی ویتالی چرنوبیل و ملتداون که از بلندگوی ارزان قیمت پخش می‌شوند. این اولین تک اّهنگ آن‌ها است که به پرفروش‌ترین‌های بیلبورد راه پیدا کرده. آهنگ «قلب من حفره‌ای پر دود است در زمین» نامیده شده. سیستم پردازش صوت، نویز بلندگوهای بد را حذف و صدا را در حد متناسبی تنظیم می‌کند. حالا می‌تواند به خوبی صدای هم‌اتاقی‌اش را بشنود و فضا به طور کامل برایش سورئال می‌شود. می‌داند که عنصری از این جامعه نیست. به اینجا تعلق ندارد. حس می‌کند که در زیست‌توده گم شده. اگر عدالتی در جهان وجود داشت باید می‌توانست به داخل بلندگوها بپرد از طریق سیم‌های الکتریکی خودش را به لس‌آنجلس برساند. جایی که مال آنجاست. جایی که همه چیز از آنجا آمده است. باید بتواند برای ویتالی یک نوشیدنی بخرد و در مبل ژاپنی‌اش لم بدهد.

به جلو پرت می‌شود. انگار که با کلی چکش از پشت به بدنش ضربه زده باشند. در همین لحظه چراغ‌های بالای سرش خرد می‌شوند و پایین می‌ریزند. لکه قرمزرنگی با شدت در چشمی‌اش روشن و خاموش می‌شود تا خبر دهد که رادار متوجه یک رشته گلوله شده که به سمتش شلیک شده‌اند و اگر او بخواهد می‌تواند بپرسد که مبداء این گلوله‌ها کجا بوده.

هیرو مورد اصابت یک خشاب گلوله مسلسل واقع شده. گلوله‌ها در جلیقه متوقف شده‌اند و بعد به زمین ریخته‌اند اما حین اینکار، چند دنده را شکسته‌اند و احتمالا به بعضی اعضای داخلی هم صدمه زده‌اند. هیرو بدنش را می‌چرخاند. دردناک است.

انفورسری که شلیک کرده در حال تعویض اسلحه‌اش است. چشمی هیرو این اطلاعات را ظاهر می‌کند: سخت‌افزار انفورسرهای غیرنظامی. مدل اس.ایکس.۲۹. ابزار دستگیری از راه دور (تفنگ لوگی. این همان چیزی که از اول باید استفاده می‌کردند. 

نمی‌شود شمشیری را همراه بردارید تا فقط بقیه را تهدید کرده باشید. شمشیر نباید کشیده شود مگر اینکه قصد کشتن کسی را داشته باشید. هیرو به سمت انفورسر می‌دود و کاتانا را در وضعیت حمله بالا می‌گیرد. انفورسر کار صحیح را می‌کند و از مسیر حمله فرار می‌کند. تیغه کاتانا بالاتر از سر جمعیت است. مردم عادی را فراری می‌دهد و انفورسرها را جذب می‌کند. چند قدم دیگر که می‌دود دیگر هیچ کس روبرویش نیست و در عوض پشتش پر شده از هیکل‌های سیاه.

همه چرندیات تکنولوژیک داخل چشمی‌ها را خاموش می‌کند. تنها کاری که آن‌ها می‌کنند، گیج کردن است، فقط باعث می‌شوند بایستد تا اطلاعات آماری مربوط به مرگ خودش را بخواند. چقدر پست مدرن. حالا وقت ورود به واقعیت است. درست مثل همه کسانی که دور و برش هستند.

حتی انفورسرها هم در وسط جمعیت شلیک نمی‌کنند. مگر اینکه چاره‌ای نداشته باشند یا یکی از آن‌ها خلق و خویش خراب باشد. چند دیوانه لوگی‌های دستگیری از راه دورشان را به سمت هیرو شلیک می‌کنند ولی آنقدر دور هستند که خطری ندارند. تقریبا تمام شلیک‌ها منجر به چسبناک شدن دست و پای آدم‌های خارج از ماجرا می‌شود. 

جایی بین دستگاه‌های بازی سه بعدی کامپیوتری و روسپی‌هایی که بی حوصله دور یک میز نشسته‌اند هیرو یک معجره می‌بیند: در خروجی چادر هوای مخلوط با بوی آبجو و نفس آدم‌ها از این در به هوای باز بیرون جریان دارد. 

اما ظاهرا چیزهای خوب و بد باید یکی در میان اتفاق بیافند. نوبت چیزهای بد که می‌رسد، یک صفحه فلزی پایین می‌آید و در خروجی را می‌بندد. 

ولی این یک چادر است. هیرو رادار را فقط برای یک لحظه روشن می‌کند و دیواره چادر ناپدید می‌شود. از پشت برزنت ضخیم می‌تواند حتی جنگل بیرون را هم ببیند. طولی نمی‌کشد که موتورش را آن بیرون پیدا می‌کند که کنار نگهبان‌های مسلح پارک شده است.

هیرو به سمت روسپی‌ها می‌دود و دیوار پشت سر آن‌ها را با یک حرکت سریع کاتانا پاره می‌کند و بیرون می‌رود. 
# فصل چهل و یک

وای.تی. در طول دوران کاری‌اش به جاهای عجیبی رفته است. او ویزای تقریبا سی کشور را دوخته شده روی سینه‌اش دارد. علاوه بر کشورهای واقعی، گذرش به مناطق عجیبی مثل منطقه قربانی ترمینال آیلند و گریفیث پارک هم افتاده است. اما عجیب‌ترین ماموریت‌اش، ماموریت امروز است: کسی از او می‌خواهد که یک بسته را در ایالات متحده آمریکا تحویل دهد. این دقیقا چیزی است که روی دستور کار نوشته. 

بسته چندان هم بزرگ نیست. در حد یک پاکت معمولی. 

وای.تی. از مردی که باید بسته را از او تحویل بگیرد می‌پرسد «مطمئن هستید که نمی‌خواهید پستش کنید؟». مبداء، یک دفتر فکسنی در بارب است. یکی از همان دفاتر ارزان برای شغل‌های نامربوط که یک دفتر و یک تلفن و چند کارمند دارند اما هیچ وقت به نظر نمی‌رسد که کاری هم انجام بدهند.

مشخصا این سوال شوخی است. پست کار نمی‌کند، مگر در پلیسستان. تمام صندوق‌های پست از زمین درآورده شده‌اند و در خانه کسانی که نوستالژی قدیم را دارند، به عنوان یک وسیله تزیینی بکار می‌روند. البته حرفش دور از واقعیت هم نیست چون مقصد ساختمانی است درست در وسط پلیسستان. طنز ماجرا اینجاست: اگر با پلیس‌ها کار دارید چرا از پست که فقط آن‌ها مشتری‌اش هستند استفاده نمی‌کنید؟ فکر نمی‌کنید با استفاده کردن از چیز مدرنی مثل یک پیام‌رسان، در دید آن‌ها بد به حساب بیایید؟

مرد می‌گوید «اوم. خب. پست به اینجا نمی‌آید. می‌آید؟»

حتی ارزش ندارد دفتر را توصیف کند. حتی ارزش ندارد دفتر را در چشمش هم راه بدهد چه برسد به اینکه بخواهد حافظه‌اش را اشغال کند. نور فلورسنت و پارتیشن‌هایی که به آن‌ها موکت چسبانده شده. ممنون ولی من ترجیح می‌دهم موکت روی زمین باشد. ترکیب رنگ. مسخره‌بازی ارگونومیک. دخترها با ماتیک و بوی زیراکس. همه چیز کم و بیش نو است. 

پاکت روی میز مرد است و آن‌هم ارزش توضیح دادن ندارد. لهجه‌های جنوبی یا تگزاسی. لبه پایینی پاکت موازی لبه میز است و یک چهارم اینچ دورتر از آن. انگار یک دکتر آمده باشد و با خط‌کش دقیق پاکت را وسط بالا و پایین میز و موازی لبه جا داده باشد. آدرس این است: اتاق ۹۶۸ ای، ایستگاه پستی ام اس ۱۵۶۹۸۳۵، ساختمان ال.ای. ۶، ایالات متحده آمریکا.

او می‌گوید «آدرس برگشت رویش نمی‌نویسید؟»

«نیازی نیست.»

«اما اگر نتوانم برسانمش، به هیچ وجه نمی‌توانم برایتان برش گردانم. دفترهای این حوالی برای من، همه مثل هم هستند.»

مرد می‌گوید «مهم نیست. فکر می‌کنی کی بتوانی تحویلش بدهی؟»

«حداکثر دو ساعت دیگر.»

«چرا اینقدر دیر؟»

«مرد! گمرک. پلیس‌ها بر خلاف بقیه جاها سیستم‌هایشان را مدرن نکرده‌اند.». به همین دلیل است که اکثر پیام‌رسان‌ها حاضرند هر کاری بکنند تا بسته‌ای را به پلیسستان نبرند. ولی امروز روز کم کاری بوده و وای.تی. هیچ ماموریت مخفی‌ای از مافیا دریافت نکرده. تازه ممکن است بتواند ساعت ناهار پیش مادرش باشد.

مرد می‌پرسد «و اسم شما؟»

«ما اسممان را به کسی نمی‌گوییم.»

«من باید بدانم چه کسی بسته را تحویل می‌دهد.»

«چرا؟ الان گفتید که مهم نیست.»

مرد عصبی شده است. «باشه. فراموشش کن. فقط بسته را برسان.»

باشه. می‌رسانم. اینها را وای.تی. در فکرش می‌گوید. چیزهای دیگری هم در فکرش می‌گوید. به وضوح یک آدم منحرف است. «و اسم شما؟». برو به جهنم.

اسم‌ها مهم نیستند. همه می‌دانند که پیام‌رسان‌ها قطعات قابل جابجا شدن با یکدیگرند. البته همه هم می‌دانند که بعضی‌ها از بقیه سریع‌تر و بهتر هستند.

او سوار بر اسکیت از دفتر خارج می‌شود. همه چیز بدون اسم است. لوگوی شرکت هیچ‌جا نیست. منتظر آسانسور می‌ماند. با رادی.کی.اس. تماس می‌گیرد و سوال می‌کند که چه کسی این سفارش را داده است.

جواب چند دقیقه طول می‌کشد تا بازگردد. او در پارکینگ است و به یک مرسدس زیبا آویزان شده: موسسه تحقیقات پیشرفته رایف. احتمالا یکی از این شرکت‌های تکنولوژی بالا که می‌خواهند با دولت قرارداد ببندند. احتمالا هدفشان فروختن دستگاه فشار خون به پلیسستان یا چنین چیزی است. به هرحال باید بسته را برساند. حس می‌کند که مرسدس بازی کیسه شن را شروع کرده: آنقدر کند رانندگی می‌کند که او به چیز دیگری آویزان شود. او نیزه‌اش را از مرسدس جدا و به یک کامیون حمل کالا پرتاب می‌کند. از بالا و پایین رفتن قسمت بار روی فنرهای نگهدارنده، مشخص است که خالی است. احتمالا تند خواهد رفت.

چند لحظه بعد مرسدس به سرعت از کنارش رد می‌شود. وای.تی. نیزه‌اش را به سمت آن پرتاب می‌کند و چند مایلی را به سرعت طی می‌کند.

رسیدن به داخل پلیسستان دردسر است. اکثر پلیس‌ها خودروهای کوچک و پلاستیکی و آلومینیومی دارند که گیر دادن نیزه به آن سخت است. در نهایت یکی را پیدا می‌کند. یک خودروی جمع و جور سه پیستونه که او را تا مرز ایالات متحده آمریکا می‌برد. 

این کشور هر چقدر که کوچک‌تر می‌شود، پارانویای شدیدتری می‌گیرد. این روزها، گمرک این کشور به مرز جنون رسیده. برای ورود به آن باید یک فرم ده صفحه‌ای را امضا کنید و واقعا هم مجبورتان می‌کنند آن را بخوانید. طبق قانون وای.تی. حداقل باید نیم ساعت را صرف خواندن فرم کند.

«ولی من دو هفته پیش آن را خوانده‌ام.»

نگهبان می‌گوید «ممکن است عوض شده باشد. دوباره باید بخوانی.»

این فرم اساسا تایید می‌کند که وای.تی. تروریست، کمونیست (هر چیزی که هست)، همجنسگرا، تحقیر کننده نماد ملی، تاجر پورنوگرافی، انگل سیستم‌های رفاهی، بی‌تفاوت به نژاد، حامل هیچگونه عفونت یا بیماری یا مبلغ هیچگونه عقیده‌ای که مخل ارزش‌های خانوادگی باشد نیست. تقریبا تمام فرم، توضیحات مربوط به کلماتی است که در صفحه اول آن استفاده شده.

پس وای.تی. نیم ساعت در اتاق می‌نشیند و به رفت و روب چیزها می‌پردازد. وسایلش را مرتب می‌کند، باتری دستگاه‌ها را عوض می‌کند، ناخن‌هایش را تمیز می‌کند و اسکیت‌بوردش را می‌گذارد تا روند عیب‌یابی و رسیدگی خودکارش را انجام دهد. بعد سند لعنتی را امضا می‌کند و به دست نگهبان می‌دهد. بعد در پلیسستان است. پیدا کردن محل سخت نیست. یک ساختمان معمولی پلیسستان با میلیون‌ها پله که خودش هم روی کوهی از پله ساخته شده است. ستون‌ها. در این یکی ساختمان بیشتر از بقیه جاها آدم هست. آدم‌های چاق با موهای کوتاه. احتمالا ساختمان خود پلیس‌ها است. نگهبان دم در هم یک پلیس است و می‌خواهد برای بردن اسکیت‌بورد به داخل دردسر درست کند. انگار جایی در جلوی ساختمان برای گذاشتن اسکیت‌بورد دارند. 

نگهبان آدم سرسختی به نظر می‌رسد ولی مشکلی نیست چون وای.تی. هم همین‌طور است.

او می‌گوید «این هم بسته. فکر می‌کنم در ساعت استراحتت باید آن را تا طبقه نهم ببری. متاسفم که باید از پله هم استفاده کنی.»

مرد با خشونت می‌گوید «ببین! اینجا ابگوک است. یک جایی مثل اداره مرکزی. اداره مرکزی ابگوک. می‌فهمی؟ هر چیزی که تا یک کیلومتری اینجا اتفاق می‌افتد فیلم‌برداری می‌شود. مردم حتی در حوالی اینجا جرات ندارند روی زمین تف کنند یا حرف بد بزنند. هیچ کس به اسکیت‌بورد تو هم دست نخواهد زد.»

«دست بزند؟ حتی آن را خواهند دزدید و بعد خواهند گفت که توقیف شده! من شما پلیس‌ها را می‌شناسم، هر چیزی را که بخواهید بردارید توقیف می‌کنید.»

مرد آه می‌کشد. بعد دهنش بسته می‌شود و برای یک دقیقه چیزی نمی‌گوید. وای.تی. می‌تواند حدس بزند که احتمالا مشغول دریافت پیامی از گوشی‌ای است که به گوش دارد. این گوشی شناسنامه یک پلیس واقعی است.

مرد می‌گوید «برو تو. ولی باید امضا کنی.»

وای.تی. جواب می‌دهد «طبیعتا.»

مرد دستگاه ثبت ورود را به او می‌دهد که شامل یک کامپیوتر و یک خودکار الکترونیکی است. روی صفحه می‌نویسد «وای.تی.». نوشته در یک بیت‌مپ دیجیتال ذخیره می‌شود و مهر ساعت می‌خورد و به کامپیوتر مرکزی پلیس‌ها مخابره می‌شود. می‌داند که تا وقتی کاملا لخت نشده نمی‌تواند بدون بوق زدن از دروازه فلزیاب رد شود. قرار هم نیست لخت شود پس اسکیت را زیر بغل می‌زند و زیر صدای بوق فلزیاب راهش را می‌گیرد و به سمت آسانسور می‌رود. چکار می‌خواهند بکنند؟ شلیک کنند؟

پلیس آرام می‌گوید «هی..!»

وای.تی. که پشت سر هم دگمه آسانسور را فشار می‌دهد می‌گوید: «چی؟ اینجا کلی پلیس دارید که ممکن است توسط یک دختر پیام رسان به آن‌ها تجاوز شود؟»

یک عمر طول می‌کشد تا آسانسور برسد. حوصله‌اش سر می‌رود و مثل بقیه پلیس‌ها از پله شروع به بالا رفتن می‌کند.

نگهبان راست می‌گفت. اینجا مرکز کنترل پلیس است. هر آدم عجیبی که با موی کوتاه و عینک دودی دیده‌اید، با سیمی که از داخل یقه به سمت گوشش رفته اینجاست. حتی چند پلیس زن هم هست. آن‌ها حتی از مردها هم ترسناک‌ترند. واقعا یک زن ممکن است برای حرفه‌ای به نظر رسیدن با موهایش چکار کند؟ 

همه پلیس‌ها، بدون استثناء، چه زن و چه مرد، عینک آفتابی دارند. بدون این عینک‌ها احساس برهنگی خواهند کرد. احتمالا ترجیح می‌دهند بدون لباس زیر راه بروند ولی عینک آفتابی خود را برندارند.

به راحتی اتاق ۹۶۸.ای را پیدا می‌کند. تقریبا تمام طبقه پر است از میزهای کار. دور تا دور قسمت هم پر است از اتاق‌هایی که با شیشه‌های مات از سالن اصلی جدا شده‌اند. به نظر می‌رسد هر کدام از این عجایب یک میز برای خودشان دارند. بعضی‌ها دارند کنار میزهایشان وقت تلف می‌کنند و بقیه کنار میزهای دیگران مشغول جلسه‌هایی هستند که برای وقتگذارنی تشکیل داده‌اند. تقریبا هیچ کس از شانه‌اش هفت‌تیر آویزان نکرده. احتمالا در این ساعت از روز کسانی که روی شانه‌هایشان هفت‌تیر دارند بیرون از ساختمان هستند و دارند در جایی که سابقا آلاباما یا شیکاگو خوانده می‌شد، تلاش می‌کنند خرده ریزهایی را بین زباله‌های شیمیایی و شعبه‌های بخر و بپر به نفع دولت ایالات متحده آمریکا توقیف کنند. 

وارد اتاق ۹۶۸.ای می‌شود. یک دفتر است. چهار پلیس در آن هستند. مثل بقیه با این اختلاف که کمی مسن‌تر هستند. شاید چهل یا پنجاه ساله. 

وای.تی. می‌گوید «برای این اتاق یک بسته دارم.»

کسی که پشت میز نشسته و به نظر می‌رسد رییس بقیه باشد می‌گوید «تو وای.تی. هستی؟»

وای.تی. جواب می‌دهد «شما قرار نیست اسم من را بدانید. از کجا اسمم را می‌دانید؟»

پلیس می‌گوید «تو را شناختم. مادرت را می‌شناسم.» وای.تی. باور نمی‌کند اما این پلیس‌ها کلی راه برای کشف چیزها دارند.

می‌گوید «شما در افغانستان فامیل دارید؟»

مردها به همدیگر نگاه می‌کنند تا ببینند آیا کسی متوجه معنی سوال این دختر شده یا نه. اما اصولا این جمله‌ای نبوده که قرار باشد کسی درکش کند. در واقع وای.تی. یک سیستم تشخیص صدا در لباس و اسکیتش دارد و وقتی می‌گوید «شما در افغانستان فامیل دارید؟»، مانند یک اسم رمز به همه تجهیزات دفاعی‌اش می‌گوید که آماده عملیات باشند.

با لحنی اعتراض آمیز می‌گوید «نامه را می‌خواهید یا نه؟»

رییس از پشت میز بلند می‌شود، دستش را دراز می‌کند و می‌گوید «من می‌گیرمش.»

وای.تی. به وسط اتاق می‌رود و نامه را به دست رییس می‌دهد اما پلیس به جای گرفتن نامه دستش را کمی جلو می‌کشد و بازوی وای.تی. را در چنگ می‌گیرد. 

او دستنبد بازی را در دست پلیس می‌بیند که به سمت دستش می‌آید و بعد با یک ضربه دور مچ‌اش و روی لباس سرتاسری قفل می‌شود. 

مرد می‌گوید «متاسفم که اینکار را می‌کنم وای.تی.، اما تو در اختیار نیروهای پلیس هستی.»

وای.تی. می‌گوید «چه غلطی دارید می‌کنید؟» و دست آزادش را عقب می‌کشد تا از دسترس نیمه دیگر دستبند بیرون بماند. پلیسی که پشت سرش ایستاده دست دیگر را می‌گیرد و حالا وای.تی. مانند کش بین دو مرد قوی هیکل اسیر می‌شود.

می‌گوید «همه‌تان مرده‌اید.»

مردها انگار که از دل و جرات یک دختر به وجد آمده باشند، لبخند می‌زنند.

وای.تی. برای بار دوم می‌گوید «همه‌تان مرده‌اید.»

این کلید رمزی است که دستگاه‌هایش منتظرند بشنوند. وقتی برای بار دوم این را می‌گوید، همه تجهیزات دفاع شخصی فعال می‌شوند یعنی در کنار چیزهای دیگر، یک ولتاژ چند هزار ولتی در فرکانس رادیویی به لایه بیرونی مچ‌هایش سرازیر می‌شود.

رییس پلیس، از ته دل فریاد می‌کشد. دست وای‌.تی. را رها می‌کند و به عقب پرت می‌شود. تمام سمت راست بدنش رعشه گرفته، به صندلی‌ خودش می‌خورد و تعادلش را از دست می‌دهد و به دیوا رکوبیده می‌شود. سرش با مرمر لبه پنجره برخورد می‌کند. مردی که دستش دیگر را گرفته بود به خاطر برق دستش را پس می‌کشد که به صورت نفر سوم می‌خورد و سر او را به دیوار می‌کوبد. هر دو مانند یک کیسه پر از سیب زمینی، نقش زمین می‌شوند. تنها یک نفر از آن‌ها باقی مانده که در حال بردن دستش به زیر جلیقه‌اش است. وای.تی. قدمی به جلو برمی‌دارد و دستش را به سمت بدن مرد تاب می‌دهد. نیمه باز دستبند در انتهای زنجیر می‌چرخد و به گردن مرد برخورد می‌کند. ضربه چندان محکم نیست ولی برق در یک لحظه در تمام ستون فقرات مرد پخش می‌شود و لحظه‌ای بعد او را افتاده در لای دو صندلی چوبی قدیمی رها می‌کند. اسلحه مثل فرفره دوران کودکی، روی زمین در چرخش است.

مچ‌اش را به شیوه‌ای خاص می‌گرداند و یک وزنه نه چندان سنگین که به انتهای یک میله وصل شده از آستین بیرون می‌لغزد و در دستش قرار می‌گیرند. مچ دست دیگر که به دستنبند فلزی نیمه بسته شده مجهز است. اسپری مشت مایع را بیرون می‌آورد، درپوشش را برمی‌دارد و تنظیم اسپری را روی زاویه باز قرار می‌دهد. 

یکی از پلیس‌ها آنقدر مهربان است که در را برایش باز کند. او اسلحه‌اش را آماده بالا نگه داشته و به همراه نیم دوجین پلیس دیگر که از پشت حمایتش می‌کنند داخل می‌شود. وای.تی. با مشت مایع از آن‌ها استقبال می‌کند. پوف. مشت مایع مانند اسپری ضد حشره است که به گله پشه‌ها پاشیده شود. صدای به این‌طرف و آن‌طرف و در نهایت به زمین خوردن بدن‌ها شبیه صدای درام باس است. اسکیت‌ش برای رد شدن از لابلا و حتی گاهی روی بدن‌ها مشکلی ندارد و وای.تی. در لحظه بعدی در سالن است. از همه طرف پلیس ایستاده. تعداد غیرقابل باوری. دگمه اسپری را پایین نگه می‌دارد و با پای راست به زمین فشار می‌آورد تا اسکیت سرعت بگیرد. اسپری به راحتی جلو راه را باز می‌کند و وای.تی. بین بدن‌ها پیش می‌رود. از پشت بعضی‌ها سعی می‌کنند او را بگیرند اما تنها چیزی که نصیب‌شان می‌شود برق ولتاژ بالای لباس است. انتظار می‌رود که این ولتاژ برای چند دقیقه تمام اعصاب حرکتی بدن را تبدیل به سیم خاردار کند ولی وقتی اثرش از بین رفت، هیچ صدمه‌ای بر جا نگذارد. 

تقریبا سه چهارم دفتر را طی کرده که منبع مشت مایع ته می‌کشد. البته یکی دو ثانیه دیگر هم تاثیر دارد چون آدم‌ها از آن ترسیده‌‌اند و مشغول فرار هستند، حتی از منبع تمام شده‌ای که به سمت‌شان نشانه رفته. چند نفر متوجه این نکته می‌شود و به اشتباه سعی می‌کنند دست وای.تی. را بگیرند. یکی نصیبش میله آهنی می‌شود و یکی دستنبد نیمه باز. تق! در پشت سرش بسته می‌شود. حالا در راهرو است و چند ده جسد پشت سرش روی زمین افتاده‌اند. حق‌شان بود. حتی سعی نکردند او را به شکلی مودبانه بازداشت کنند.

برای یک آدم پیاده، پله دردسر بزرگی است اما با داشتن چرخ‌های هوشمند، پله فرقی با یک شیب چهل و پنج درجه ندارد. البته به طبقه دوم که رسیده به خاطر سرعت زیاد بالا و پایین رفتن اسکیت زیاد شده اما این واقعا مشکلی درست نمی‌کند. 

شانس: یکی از پلیس‌های طبقه اول در بین طبقه و راهرو را باز کرده. احتمالا می‌خواهد ببیند که صدای آژیر مستمر در طبقه بالا برای چیست. وای.تی. را می‌بیند و سعی می‌کند با دراز کردن بازویش به جلو، از کمر راه وای.تی. را ببیندد. تا حدی موفق می‌شود. تعادل وای.تی. به هم می‌خورد اما اسکیت‌بورد که متوجه وضعیت غیرطبیعی نقطه ثقل بدن شده، سرعتش را به اندازه کافی کم می‌کند تا وای.تی. بتواند روی آن بماند. او در منطقه لابی جلوی آسانسور است و تنها چیزی که بین خودش و آزادی می‌بیند، دستگاه تشخیص فلز است که مانند یک گنبد راهش را تنگ کرده. نگهبان مسوول دستگاه که حالا با وای.تی. آشنا است،‌ میزش را ترک کرده تا مثل یک عقاب جلوی دروازه بایستد و با دراز کردن دست‌هایش به طرفین، مانع از رد شدن اسکیت‌بورد و سوارش شود. وای.تی. تظاهر می‌کند که مستقیم می‌خواهد به شکم مرد بخورد. سرعتش را به هیچ وجه کم نمی‌کند و فقط کمی روی اسکیت‌بورد پایین می‌رود. در آخرین لحظات با پای چپ شاسی‌را فشار می‌دهد، اسکیت بورد را به سمت میز می‌راند، پاهایش را تا جایی که می‌تواند تا می‌کند و بعد با تمام قوا به هوا می‌جهد. وای.تی. از روی میز و اسکیت‌بورد از زیر آن رد می‌شود. در طرف دیگر میز، فرود آمدن با یکی دو تکان و باز و بسته کردن دست‌ها، موفقیت آمیز است. 

ساختمان قدیمی است و بیشتر درهایش فلزی اما در منطقه خروج دو در شیشه‌ای گردان هم قرار دارند؛ در واقع قطعات بزرگ شیشه‌ای. 

از قدیم رد شدن از درهای شیشه‌ای برای همه جذاب بوده. بعدا که مفهوم پیام‌رسانی اینقدر گسترش پیدا کرد، بازار کشش خوبی داشت برای اختراع تکنیکی که بتواند باعث شود پیام‌رسان‌‌ها در صورت نیاز از شیشه‌های نصب شده در محیط‌های اداری رد شوند. به همین دلیل اسکیت‌بوردهای گران‌قیمت، مشخصا مثل همین یکی، را می‌شد با یک خصوصیت اضافی ایمنی سفارش داد: پرتو افکن موج تکانه‌ای شوک دهنده موجی با اشعه مخروطی رادی.کی.اس. این دستگاه بسیار سریع کار می‌کند که خوب است اما به دلیل استفاده از یک مخزن انفجاری فقط یک‌بار می‌‌شود از آن استفاده کرد و بعد باید برای تعویض به شعبه فروشنده بازگردانده شود. 

این یک ابزار برای شرایط اضطراری است. یک کلید برای لحظات بحران. و این جذاب است. وای.تی. تا جایی که می‌تواند به شکل دقیق در شیشه‌ای را هدف می‌گیرد و بعد با شصت سوییچ مربوطه را فعال می‌کند.

اوه خدای من! این مثل این است که در بغلی یک استادیوم را باز کنید، یک ۷۴۷ در آن وارد کنید و بعد استادیوم و هواپیمای داخل آن را خرد و مچاله کنید. به راحتی احساس می‌کند که اعضای داخلی بدنش چند سانتی‌متر جابجا می‌شوند. قلب جایش را با جگرش عوض کرده. پایین پایش کاملا کرخت است و همه اینها در حالی است که در مسیر شوک هم نبوده است.

تصورش در مورد خرد شدن کامل درست بوده اما چیزی که فکرش را هم نمی‌کرد این است که در شیشه‌ای قبل از تبدیل شدن به خرده شیشه‌های ریز، از بست‌هایش جدا و تا پایین پله‌های جلو ساختمان پرتاب شود. وای.تی. هم لحظه‌ای بعد کنار خرده‌های در است.

پله‌های مسخره مرمر جلوی ساختمان، برایش فرصتی هستند برای گرفت سرعت بیشتر. وقتی به پیاده رو می‌رسد سرعت کافی دارد که اگر بخواهد تا مکزیک هم برود. چند متری که از ساختمان دور می‌شود و در این فکر است که با رسیدن به گمرک چگونه باید از آن رد شود، غریزه‌ای به وای.تی. می‌گوید که به بالا هم نگاه کند. 

هرچه باشد، بالای این ساختمان پر است از دیده‌بان و مغز همه هم پر شده از داستان‌هایی مربوط به پلیس‌هایی که از بالای ساختمانشان همه را زیر نظر دارند. پنجره‌های ساختمان قابل باز شدن نیستند اما روی پشت‌بام چند پلیس به چشم می‌خورند. پشت بام را جنگلی از آنتن‌ها پوشانده. اگر پشت بام مثل جنگل است پس پلیس‌ها هم کوتوله‌های جنگلی هستند که عینک‌های آفتابی به چشم دارند و اسلحه در دست. همه این کوتوله‌ها حالا دارند او را نگاه می‌کنند. 

اما فقط یک نفر در حال نشانه‌گیری است. ابزاری هم که برای نشانه گیری استفاده می‌کند، تفنگی بسیار بزرگ است با لوله‌ای به کلفتی یک چوب بیسبال. ناگهان ابری سفید اطراف لوله را پر می‌کند. سر تفنگ دقیقا به سمت او نیست بلکه چند متر جلوتر را هدف گرفته.

میله فلزی به زمین می‌افتد و دوباره با هوا پرتاب می‌شود. در ارتفاع ده متری، از هم می‌پاشد.

یک چهار ثانیه بعد: خبری از نور خیره کننده نیست. به راحتی می‌تواند موج تکانه‌ای را ببیند که با یک شکل هندسی کامل در حال پخش شدن است. گرد و مانند یک توده یخی. محل برخورد توپ سفید و آسفالت، موج‌های دایره‌ای درست می‌کند و باعث می‌شود سنگ ریزه‌های کوچک با شتاب به هوا پرتاب شوند. غباری آرد مانند کمی جلوتر از توده به هوا بلند شده و همه چیز مثل این است که یک تگرگ میکروسکوپی در حال آمدن به سمتش است. وای.تی. چاره‌ای ندارد به جز رد شدن از میان آن.
# فصل چهل و دو


ساعت پنج صبح است و اهرم سرعت موتورسیکلت در اوج که شهر پورت شرمن در اورگن جلویش ظاهر می‌شود: نور زرد لوگلوها که در یک دره یو شکل پیچیده شده. در لبه‌ها، نور طلایی حضور چندانی ندارد ولی هرچقدر که به بندر نزدیک‌تر بشویم، شدت و فشردگی آن بیشتر می شود. 

هیرو حالا دوباره در جاده ساحلی می‌راند. بعد از آنهمه جنگل، اینجا راندن برایش لذت بخش است.

حتی از فاصله پانزده کیلومتری و حتی از یک کیلومتر بالاتر، منظره قشنگی نیست. کمی دورتر از بندرگاه اصلی، هیرو می‌تواند چند تکه قرمز هم ببیند که از زرد بهتر است اما ترجیح می‌دهد چیزی که می‌بیند، سبز، آبی یا بنفش باشد. ظاهرا که هیچ محله‌ای این رنگی نیست.

از جاده کنار می‌کشد و یک کیلومتر در بی‌راهه‌ها جلو می‌رود. بعد روی یک سنگ صاف در فضای آزادی که اطرافش امکان کمین نیست می‌نشیند و به متاورس می‌رود. 

«کتابدار؟»

«بله قربان.»

«اینانا.»

«یک شخصیت در اسطوره‌های سومری است. فرهنگ‌های بعدی او را اشتار یا استر نامیدند.»

«الهه‌ای خوب بود یا بد؟»

«خوب. بسیار محبوب بود.»

«هیچ ارتباطی با انکی یا عاشره داشت؟»

«بیشتر با انکی. در جاهای مختلف، گاهی با انکی خوب هستند و گاهی با هم بد. اینانا به عنوان ملکه تمام مه ها شناخته شده.»

«فکر می‌کردم مه متعلق به انکی است.»

«همین‌طور است. اما اینانا به آبزو - جنگلی خیس در شهر اریدو که انکی مه را در آنجا نگه می‌داشت - رفت و انکی را راضی کرد که همه مه‌ها را به او بدهد. مه به این طریق به تمدن بشری راه یافت.»

«جنگل خیس؟»

«بله قربان.»

«نظر انکی در این مورد چه بود؟»

«او مه‌ها را با طیب خاطر به اینانا داد. شاید چون مست بود و تحت افسون‌های فیزیکی اینانا. وقتی به حال طبیعی برگشت، سعی کرد اینانا را تعقیب کند و مه‌ها را پس بگیرد ولی نتوانست.»

هیرو زیر لب می‌گوید «اجازه بده رمزگشایی کنیم» و ادامه می‌دهد «شناور، جنگل خیس باب رایف است. همه چیزش آنجاست. همه مه‌ها. جوانیتا به آستوریا رفته که نزدیکترین جای ممکن به شناور در دو روز گذشته بوده است. فکر می‌کنم می‌خواهد اینانا باشد.»

کتابدار می‌گوید «در یک افسانه مشهور دیگر سومری، اینانا به دنیای زیرین نزول می‌کند.»

هیرو می‌گوید «توضیح بده.»

«اینانا همه مه‌هایی را که دارد جمع می‌کند و وارد دنیایی می‌شود که راه برگشتی از آن وجود ندارد.»

«عالی است.»

«او از دنیای بی‌بازگشت می‌گذرد و به معبدی می‌رسد که توسط ارشکیگال (پانویس: Ereshkigal) اداره می‌شود، خدای مرگ. او در حال سفر با لباس مبدل است اما ارشکیگال که می‌تواند همه چیز را ببیند، متوجه این موضوع می‌شود. ارشکیگال به او اجازه می‌دهد که وارد معبد شود. همین که اینانا داخل می‌شود، تمام لباس‌ها، جواهرات و مه‌ها فرو می‌ریزند و او لخت مادرزاد نزد ارشکیگال و هفت قاضی دنیای زیرین برده می‌شود. قضات 'چشم‌هایشان را به او گره زدند، چشم‌های مرگ. در دنیای آن‌ها که روح‌ها شکنجه می‌شوند، اینانا تبدیل به یک جسد شد. تبدیل به یک گوشت فاسد و او را از قلابی آویختند.' به نقل از کرامر.»

«اعجاب‌انگیز است. چرا چنین کاری کرد؟»

«آن‌طور که دیان ولکشتاین می‌گوید 'اینانا تمام چیزهایی را که در زندگی به آن‌ها رسیده بود داد و حاضر شد لخت‌مادرزاد شود و هیچ چیز براش باقی نماند به جز اراده به تولد دوباره ... به دلیل سفرش به دنیای زیرین، قدرت و اسرار مرگ و تولد دوباره را آموخت.'»

«پس اگر این‌طور باشد فکر کنم داستانش ادامه دارد.»

«پیام‌رسان اینانا سه روز منتظر می‌شود و وقتی او از سرزمین بی‌بازگشت بر نمی‌گردد، به نزد خدایان می‌رود و درخواست کمک می‌کند. هیچ کدام از خدایان حاضر نمی‌شوند کمک کنند به جز انکی.»

«پس رفیق ما، هکر خدایان، انکی، باید برود و او را از جهنم نجات دهد.»

«انکی دو انسان می‌سازد و به سرزمین بی‌بازگشت می‌فرستد تا اینانا را نجات دهند. از طریق جادوی آن‌ها، اینانا به زندگی برمی‌گردد. او پس از اینکه یک‌بار می‌میرد، از سرزمین بی‌بازگشت بیرون می‌آید.»

هیرو می‌گوید «جوانیتا سه روز قبل به شناور رفته. حالا وقتش است که هک را شروع کنیم.»

زمین هنوز همان‌جایی که است که قبلا بود. زوم شده و در حال نمایش تصویر بزرگی از شناور. در نور صحبت‌های دیشبش با چاک رایتسون، هیرو می‌تواند بخشی از شناور را که چند هفته قبل با فروپاشی جمهوری موقت به آن اضافه شده پیدا کند. این از دو یخ‌شکن‌های روسی تشکیل شده است که به یکدیگر بسته شده‌اند و قایق‌های کوچکی در اطراف آن‌ها قرار دارد. بر خلاف بیشتر جاهای شناور که به رنگ قهوه‌ای ارگانیک است، این قسمت از آن، از فایبرگلاس سفید ساخته شده است.

حالا که کلیک در پورت شرمن است، هیرو می‌تواند حدس بزند که بیشتر کشیش‌های عاشره، سر و کله‌شان باید همین حوالی پیدا شود. در چند روز آن‌ها به اورکا خواهند رفت، بعد سانفرانسیسکو و بعد هم لس‌آنجلس. این خطی است که مسیر عبور اورتوس‌ها را به نزدیک‌ترین نقاط ساحلی منطبق می‌کند. 

زوم را از شناور خارج می‌کند و نگاهش را متوجه پورت شرمن می‌کند تا کمی درباره آن تحقیق کند.

در طول ساحل، هلال بزرگی از هتل‌ها ساخته شده که همه لوگوهای زرد دارند. هیرو در فهرست آن‌ها به دنبال اسامی روسی می‌گردد. 

ساده است. یک اسپکتروم ۲۰۰۰ درست وسط ساحل است. همآن‌طور که از اسمش هم مشخص است این هتل همه جور اتاقی دارد. از قفسه‌های انسانی که با سکه کار می‌کنند و در لابی کار گذاشته‌اند گرفته تا سوییت‌های لوکس در طبقات آخر. تمام این اتاق‌ها توسط فهرست بزرگی از آدم‌ها که اسمشان به اوف و اوفسکی و دیگر پسوندهای منقرض شده اسلاوی ختم می‌شود اجاره شده است. سربازان پیاده در لابی می‌خوابند. دراز به دراز در قفسه‌های انسانی و در کنار ژ۳ هایشان. کشیش‌ها و ژنرال‌ها در اتاق‌های مجلل‌تر طبقات بالا هستند. هیرو فکر می‌کند که واقعا یک کشیش ارتودوکس پنجاهه روسی با محصولی مثل انگشت جادویی در اتاقش چکار می‌کند. 

بهترین اتاق در بالاترین طبقه هتل توسط مرد متشخصی به اسم گوروف اجاره شده است. خود آقای کا.گ.ب. احتمالا آنقدر ترسو است که جرات ندارد روی یک شناور واقعی زندگی کند. 

نیم دوجین شناور در پورت شرمن هستند. در حال حاضر اکثر آن‌ها با قایق‌های قهوه‌ای آویزان از آن‌ها سنگین و کند شده‌اند. وضع بندر شبیه دریای بعد از طوفان است که در آن هزاران قایق کوچک حصیری خودشان را به هر چیز سنگینی که پیدا کنند می‌آویزند تا موج‌های بزرگ آن‌ها را با خودش به وسط دریا نبرد. با این تفاوت که اینجا، نظم بیشتری برقرار است.

عده‌ای از پناهی‌ها همین حالا هم خودشان را به ساحل خشک رسانده‌اند. اگر باهوش باشند و جنگجو، احتمالا می‌دانند که از اینجا می‌شود حتی پیاده تا کالیفرنیا رفت.

این می‌تواند توضیح دهد که چرا این‌همه قایق کوچک به شناورهای بزرگ بسته شده است. اما یکی از شناورها به نظر هنوز خصوصی می‌رسد. از این شناور شش هفت شناور کوچک سفید آویزان است که به طور منظم در یک ردیف بسته شده‌اند. پرچم‌ها و پلاک‌ها در تصاویر ماهواره‌ای و حتی عکس‌های موجود، قابل خواندن نیستند. 

هیرو بررسی می‌کند که آیا سی.آی.سی. در پورت شرمن خبرنگار دارد یا نه. احتمالا باید داشته باشد چون شناور اینجاست و سی.آی.سی. انتظار دارد از طریق فروختن اطلاعات به صاحبان زمین‌های ساحلی بین اسکاگوی و تیرا دل فوگو، پول خوبی به دست بیاورد.

بله. واقعا هم چندین نفر در این شهر هستند که به شکل دائم مشغول مخابره اطلاعاتند. یکی از آن‌ها، بیکاری است که یک دوربین در دستش گرفته و از هر چیز موجود چیز فیلم می‌گیرد و آپلود می‌کند. 

هیرو فیلم‌ها را با سرعت بالا رد می‌کند و نگاهی به آن‌ها می‌اندازد. خیلی از فیلم‌ها از پنجره هتل محل اقامت گرفته شده‌اند: ساعت‌ها و ساعت‌ها فیلم به دردنخور از قایق‌های قهوه‌ای که به ساحل می‌آیند و خودشان را به مینی-کلک در حال شکل‌گیری در بندر وصل می‌کنند.

بخشی از فیلم‌، گروهی از آدم‌ها را نشان می‌دهد که تصمیم گرفته‌اند وضیفه پلیس دریایی بودن را بازی کنند. آن‌ها با یک قایق تندرو در دریا حرکت می‌کنند و با مسلسل، آدم‌ها را هدف قرار می‌‌دهند و در یک مگافون فریاد می‌کشند. این می‌تواند توضیح بدهد که چرا با وجود درهم و برهم بودن پناهی‌ها در ساحل، یک خط دست نخورده وجود دارد که ظاهرا هیچ کس از طریق آن خودش را به ساحل نرسانده است. 

هیرو کمی هم به شهر و خیابان‌های پورت شرمن نگاه می‌کند. یک هنگ‌کنگ بزرگتر آقای لی هم در شهر هست. یک شعبه بزرگ. شیوه معمول هنگ‌کنگ‌ بزرگتر آقای لی این است که اتاق‌ها و ساختمان‌هایی باشد پراکنده در تمام شهر اما اینجا ظاهرا همه ساختمان‌ها کنار هم قرار دارند. آنقدر فشرده که حتی چند کارمند دائمی هم برای نگهداری از آن ها استخدام شده و یک سفیر هم همیشه در آن مستقر است. هیرو تصویر مرد را دانلود می‌کند تا بعدا او را بشناسد: یک مرد چینی-آمریکایی خشن با چهل و اندی سال سن. پس این یک شعبه اتوماتیک و بدون دخالت انسان مانند آن چیزی که معمولا در پایین مدار ۴۸ می‌بینیم نیست.
# فصل چهل و سه


وقتی به هوش می‌آید، هنوز لباس سرتاسری رادی.کی.اس. تنش است. بدنش با نوارچسب مومیایی شده و در یک فورد قدیمی خوابیده است که با سرعت در ناکجاآباد می‌راند. این وضعیت مورد علاقه‌اش نیست. میله آهنی باعث خونریزی بینی‌ و یک سردرد ابدی شده و هربار که ون فورد به یک دست‌انداز می‌رسد، برخورد سرش به فلز کف خودرو این درد را تشدید می‌کند.

اولین عکس‌العملش ناراحتی است. بعد برای لحظاتی کوتاه وحشت‌زده می‌شود - می‌خواهد به خانه برود. به هرحال بعد از هشت ساعت پشت ون بودن، شکی نیست که می‌خواهد به خانه برود. تنها چیزی که باعث می‌شود بخواهد بماند، کنجکاوی است. تا جایی که می‌تواند در شرایط فعلی‌اش بگوید، این خودروی پلیس‌ها نیست.

خودرو از آزادراه خارج می‌شود، به جاده دسترسی محلی می‌رود و در یک پارکینگ می‌ایستد. در پشتی ون باز می‌شود و دو زن وارد می‌شوند. وای.تی. از لای در باز شده، انحنای گوتیک لوگوی پیرلی گیتس عالینجاب وین را می‌بیند.

یکی از زن‌ها می‌گوید «اوه... بچه بیچاره.». زن دیگر با دیدن شرایط ترسناک وای.تی. به کشیدن نفس عمیقی اکتفا می‌کند. نفر اول کنار او زانو می‌زند و موهایش را کنار می‌زند. لیوانی را جلو می‌آورد تا او بتواند جرعه جرعه کول‌اید بنوشد و نفر دیگر مشغول باز کردن نوار چسب‌ها می‌شود. 

وقتی بهوش آمده، کفش به پا نداشته و کسی هم زحمت دادن یک جفت کفش جدید را به خودش نداده است. تمام تجهیزات روی لباسش هم غیب شده‌اند. تمام چیزهای خوب رفته‌اند. اما تجهیزات زیر لباس سرجایشان هستند. هنوز علامت‌های سگ را با خودش دارد. و یک چیز دیگر. چیزی وسط پاهایش به نام دنتاتا (پانویس: dentate) هیچ راهی نبوده که این را پیدا کرده باشند. 

به هرحال همیشه می‌دانسته که این علامت‌های سگ احتمالا تقلبی هستند. عمو انزو همین‌طوری راه نمی‌افتد نشانه‌های سگش را به دخترهای پانزده ساله‌ای که سرراهش قرار می‌گیرند بدهد. اما به هرحال هنوز هم ممکن است روی بعضی‌ها تاثیر داشته باشد.

اسم زن‌ها ماریا و بانی است. آن‌ها همیشه با او هستند. نه اینکه فقط باشند. آن‌ها لمسش می‌کنند. هرجا که پیش بیاید بغلش می‌کنند، نوازشش می‌کنند و دستش را می‌گیرند و با موهایش ور می‌روند. اولین باری که به دستشویی می‌رود، بانی با او است و در را برایش باز می‌کند و آنجا می‌ایستد تا او کارش را بکند. وای.تی. فکر می‌کند این‌کار برای جلوگیری از ضعف کردن او داخل دستشویی است. اما دفعه بعد هم که برای ادرار کردن به دستشویی می‌رود، ماریا همراهی‌اش می‌کند. هیچ وقت هیچ فضای شخصی برای خودش ندارد. تنها مشکل این است که نمی‌تواند انکار کند که یک جورهایی از وضعیت خوشش می‌آید. سفر در ون دردناک بود. خیلی دردناک. هیچ وقت در زندگی‌اش اینقدر احساس تنهایی نکرده بود و در عوض حالا پابرهنه و بدون دفاع در جایی ناشناس است و دو نفر هر نیازی که دارد برآورده می‌کنند.  

بعد از اینکه چند دقیقه‌ای را در پیرلی گیتس عالیجناب وین صرف صفا بخشیدن به سر و رویش می‌کند، به همراه ماریا و بانی سوار یک ون بزرگ بدون پنجره می‌شوند. کف ون مفروش است اما از صندلی خبری نیست و باید همان‌جا بنشینند. اول ون به نظر بزرگ می‌رسد اما وقتی در پشتی باز می‌شود و تقریبا بیست نفر دیگر هم داخل می‌آیند جا تنگ می‌شود. تازه واردها همه جوان، سرزنده و پرانرژی هستند. حضور همزمان با آن‌ها در ون برای وای.تی. غیرممکن است. او خودش را جمع می‌کند و بیشتر در بغل ماریا و بانی فرو می‌رود. جوان‌ها لبخند می‌زنند و ردیف دندان‌های سفید فضا را پر می‌کند. آن‌ها کمی از وای.تی. فاصله می‌گیرند تا مزاحم او نباشند. 

او دو روز بعدی را در این خودرو و در حالی که بین ماریا و بانی نشسته، می‌گذارند. دست‌هایش تمام وقت در دست آن‌ها است و حتی برای گرفتن بین‌اش هم باید از آن‌ها اجازه بگیرد. آن‌ها آوازهای شاد می‌خوانند. آنقدر شاد و آنقدر زیاد که مغز وای.تی. می‌خواهد از حرکت باز بایستد. بازی‌هایشان هم عجیب است.

یکی دو ساعت قبل، یک نفر در ون شروع کرده است به گفتن چیزهایی نامفهوم و زیرزبانی، درست مثل فالابالاها. درست مثل آدم‌های پیرلی گیتس عالیجناب وین. زمزمه‌های نامفهوم مثل یک ویروس در تمام ون پخش شده و حالا همه مشغول همین کار هستند.

همه به جز وای.تی. . ظاهرا او نمی‌تواند با بقیه هماهنگ شود. این موضوع برایش خجالت آور است و در نتیجه تمام تلاشش را می‌کند تا از دیگران تقلید کند.

روزی سه بار برای خوردن و دستشویی رفتن توقف می‌کنند. همیشه هم این اتفاق در باربکلاوها می‌افتد. وای.تی. به راحتی حس می‌کند وقتی که ماشین از جاده اصلی به بیرون می‌پیچد، راهش را در جاده‌ها، حیاط‌ها و منحنی‌های فرعی پیدا می‌کند و بعد یک در الکتریکی باز می‌شود و ون پیش از بسته شدن آن، داخل می‌شود. آن‌ها همیشه داخل یک خانه در حومه شهر هستند که تمام مبلمان و هر چیز یادآور خانواده‌ای است که از آن‌جا رانده شده‌اند. یک اتاق خواب به پسرها اختصاص پیدا می‌کند و یک اتاق خواب به دخترها. همه روی زمین می‌نشینند و کیک و کلوچه می‌خورند. اگر به خاطر تزیینات مختلف خانه نبود، ممکن بود فکر کند که همه این اتفاقات فقط در یک خانه می‌افتد. یک‌بار رنگ دیوارهای خانه آبی آسمانی است و یک‌بار زرد کم رنگ. وای.تی. هربار که داخل اتاقی می‌شود می‌تواند رد مبلمان‌های قدیم را روی دیوارها ببیند و مانند یک باستان شناس به این فکر کند که خانواده‌هایی که در این خانه‌ها زندگی می‌کرده‌اند چه وضعیتی داشته‌اند. اما هرچقدر به آخر سفر نزدیک‌تر می‌شوند، توجه او به اینگونه مسایل کم و کمتر می‌شود. 

در ون، چیزی به جز سرودخوانی و وردهای بی‌معنی نمی‌شنود و چیزی به جز صورت‌های به هم چسبیده نمی‌بیند. وقتی برای بنزین زدن متوقف می‌شوند، توقفگاه همیشه یکی از پمپ‌بنزین‌های متعلق به کامیون‌های بزرگی است که در وسط بیابان ساخته شده‌اند. هیچ وقت هیچ‌کس کنار آن‌ها نیست. رانندگی هم هیچگاه متوقف نمی‌شود. بدون شک هر چند ساعت یک‌بار یک راننده جایگزین راننده‌ای دیگر می‌شود. 

در نهایت به ساحل می‌رسند. وای.تی. می‌تواند بوی دریا را تشخیص دهد. چند دقیقه‌ای صبر می‌کنند. موتور در جا کار می‌کند. بعد از یک دست‌انداز رد می‌شوند و بعد از بالا رفتن از یک شیب کوتاه، می‌ایستند. ترمز دستی کشیده می‌شود. راننده پیاده می‌شود و آن‌ها را برای اولین بار تنها می‌گذارد. وای.تی. خوشحال است که سفر تمام شده. 

همه چیز برای چند لحظه تکان می‌خورد و صدایی مثل صدای موتور ماشین ولی بسیار بلندتر به گوش می‌رسد. حرکت چندانی قابل تشخیص نیست و چند دقیقه‌ای طول می‌کشد تا وای.تی. بفهمد که در یک کشتی هستند. کشتی‌ای در دریا. 


این یک کشتی واقعی اقیانوس پیما است. یک کشتی زنگ زده، قراضه و بدبو که احتمالا می‌توانید با پنج دلار آن را از قبرستان کشتی‌ها بخرید. اما به هرحال این کشتی می‌تواند خودرو منتقل کند، و در دریا راه می‌رود و غرق هم نمی‌شود. همین کافی است.

کشتی، مانند ون است. اما بزرگتر با آدم‌هایی بیشتر. اینجا همان چیزها را می‌خورند و همان آهنگ‌ها را می‌خوانند و مثل قبل به ندرت پیش می‌آید که در آن بخوابند. حالا وای.تی. احساس راحتی بیشتری می‌کند. او می‌داند که با کلی آدم مثل خودش همسفر است و برنامه روزانه را هم دقیق می‌داند و می‌داند که به این جمع تعلق دارد.

در نهایت به شناور می‌رسند. هیچکس به وای.تی. نگفته که این مقصد نهایی است اما تا حالا، همه از این امر مطمئن هستند. منطقا باید وحشت‌زده باشد اما اگر واقعا شناور به همان بدی باشد که همه می‌گویند که به اینجا نمی‌آوردندشان. 

وقتی به شناور نزدیک می‌شوند، وای.تی. انتظار دارد که دوباره دست و پای او را ببندند اما بعد به این نتیجه می‌رسد که نیازی به اینکار نیست. او حالا هیچ دردسری درست نمی‌کند، او را اینجا پذیرفته‌اند و به او اعتماد دارند. این موضوع به شکلی غیرقابل توضیح باعث می‌شود به خودش افتخار کند. 

این هم مشخص است که کسی روی کلک نمی‌تواند دردسر درست کند چون تنها کاری که می‌تواند بکند این است که از روی کشتی به روی کلک فرار کند. به روی کلک اصلی. کلکی که این‌همه فیلم هنگ کنگی و کتاب کمیک ژاپنی در موردش خوانده‌اند. نیازی به تخیل قدرتمند نیست تا وای.تی. درک کند که برای یک دختر تنهای پانزده ساله روی کلک چه اتفاقی خواهد افتاد. و آن‌ها این را می‌دانند. 

گاهی به یاد مادرش می‌افتد و نگران او می‌شود. بعد قلبش با این فکر قوت می‌گیرد که شاید تمام این جریان به نفع مادرش تمام شود. رفتن وای.تی. ممکن است باعث شود مادرش کمی به خودش برسد. بعد از رفتن پدر وای.تی.، مادرش مانند یک پرنده کاغذی که در آتش افتاده باشد، مچاله شده است.

تا چند کیلومتری اطراف کلک را، ابری از قایق‌های کوچک پوشانده است. تقریبا همه این قایق‌ها، ماهیگیری هستند. بعضی از آن‌ها مردهای مسلح را در خود جا داده‌اند که توجهی به این شناور جدید ندارند. شناور از کنار آن‌ها رد می‌شود و به یکی از کناره‌های کلک می‌رسد. این ناحیه سفید است. واقعا سفید. قایق‌های نو و تمیز. یکی دو قایق قدیمی روسی هم هستند که شناور خودش را به یکی از آن‌ها نزدیک می‌کند و چند نفر طناب‌ها را پرتاب می‌کنند. طناب‌ها از طرف مقابل دریافت و محکم می‌شوند. شناور جدید با فشار به ردیفی از لاستیک‌های فرسوده اتومبیل که به کنار قایق روسی بسته شده‌اند، متوقف می‌شود. 

کلک اصلا برای اسکیت‌سواری جای خوبی به نظر نمی‌رسد. وای.تی. با خودش فکر می‌کند که آیا احتمال دارد یک اسکیت‌سوار دیگر هم در این کشتی باشد؟ ظاهرا که نه. این آدم‌ها هم‌تیپ او نیستند. او یک آشغال کنار خیابان است و این آدم‌ها آوازه‌خوان‌های شاد. کسی چه می‌داند شاید کلک جای مناسبی برای او باشد.

آن‌ها او را به یکی از کشتی‌های روسی می‌برند و کثیف‌ترین کار دنیا را بر عهده‌اش می‌گذارند: تمیز کردن ماهی. او دنبال کار نبوده، درخواست کار هم نداده ولی کاری به او محول شده است. هنوز هم کسی با او حرف نمی‌زند و کسی نیازی نمی‌بیند چیزی را برایش توضیح دهد و این باعث می‌شود که او هم چیزی نپرسد. در حال حاضر او مشغول تجربه کردن یک شوک فرهنگی بزرگ است. تمام آدم‌های توی این کشتی چاق، پیر و روس هستند بدون اینکه حتی یک کلمه انگلیسی صحبت کنند.

در دو روز اول بخش بزرگی از زمان کار را به خوابیدن سپری می‌کند که گاهی توسط خدمتکارهای زن روسی که در کشتی کار می‌کنند، به هم می‌خورد. کمی هم غذا می‌خورد. بخشی از ماهی‌هایی که به دستش می‌رسد به نظر غیرقابل خوردن است اما مقدار زیادی سالمون هم در آن‌ها یافت می‌شود. این را از سوشی فروشی‌ها یاد گرفته که سالمون قرمز و نارنجی رنگ است. برای خودش با گوشت تازه سالمون سوشی درست می‌کند که خوشمزه است. سوشی باعث می‌شود چند لحظه‌ای فکرش آزاد شود.

شوک که برطرف می‌شود و کارها شکل عادی به خودشان می‌گیرند، شروع می‌کند به نگاه کردن به اطرافش. به ماهی‌تمیزکن‌های دیگر توجه می‌کند و کشف می‌کند که ۹۹ درصد کل دنیا به همین شیوه اداره می‌شود. شما اینجا می‌نشینید و کار خودتان را می‌کنید. بقیه هم در اطراف شما هستند اما نه حرف شما را می‌فهمند و نه شما متوجه آنچیزی می‌شوید که می‌گویند اما به هرحال همه مشغول حرف زدن هستند. برای زنده ماندن باید در تمام روز خودتان را با چیزهای بی‌ارزش مشغول کنید. تنها راه خروج از این وضعیت این است که بلند شوید، استعفا دهید و به دنیای اطراف پا بگذارید که در این صورت هم غیب خواهید شد و هیچ کس دیگر اسمتان را هم نخواهد شنید. 

وای.تی. در تمیز کردن ماهی مهارتی ندارد. زنان تنومند روسی که مثل بابوشکاهای عظیم پا می‌کوبند و جلو می‌آیند همیشه برایش دردسر هستند. آن‌ها می‌ایستد و با قیافه‌ای عجیب به ماهی تمیز کردن او نگاه می‌کنند. قیافه‌شان می‌گوید که باور نمی‌کنند دختری اینقدر دست و پا چلفتی باشد. بعد سعی می‌کنند شیوه صحیح تمیز کردن ماهی را نشان وای.تی. بدهند و او تمام تلاشش را می‌کند تا یاد بگیرد اما نتیجه فرق چندانی ندارد. بیشتر اوقات دستانش سر و بی‌حس هستند.

بعد از چند روز طاقت‌فرسا، یک وظیفه جدید به او محول می‌شود. وظیفه‌ای که در هرم تقسیم کار، پایینتر از کار قبلی است. او خدمتکار کافه تریا است. مثل کسی که در رستوران دانشگاه برای دانشجویان غذا می‌کشد. او باید کنار بوفه بایستد و ظرف‌های ماهی طبخ شده را که از آشپزخانه می‌آورند، در قفسه‌ها بچیند. گاهی هم باید ماهی پخته شده را در کاسه بریزد و کاسه‌ها را جلوی مذهبی‌های متعصب بگذارد. و اینجا پر است از مذهبی‌های متعصب. در این کار بر خلاف کار قبلی اطرافش پر است از آسیایی‌.

یک گونه جدید هم اینجا هست: آدم‌هایی که از سرشان یک آنتن بیرون آمده است. آنتن‌ها شبیه آنتن‌های واکی تاکی پلیس‌ها هستند: کوتاه، کلفت و پوشانده شده در رویه‌ای از پلاستیک سیاه. آنتن از پشت گوش آدم‌ها بیرون آمده است. اولین بار که کسی را با چنین آنتنی دید احساس کرد که باید نوعی واکمن باشد. حتی می‌خواست جلو برود و از مرد بپرسد که واکمن را از کجا آورده و به چه چیزی گوش می‌دهد. اما این مرد یک غریبه بود. غریبه‌تر از همه غریبه‌های اطراف. با نگاهی خیره شده به هزاران کیلومتر آنطرف‌تر و شدیدا مشغول گفتن کلماتی مبهم در زیر لب. در مواردی هم کسانی را که در ون بودند در غذاخوری می‌دید اما آن‌ها او را به جا نمی‌آوردند. آن‌ها به سادگی می‌گذشتند بدون اینکه اثری از آشنایی در چهره‌شان باشد. آن‌ها شستشوی مغزی شده بودند. 

درست مانند وای.تی. که شستشوی مغزی داده شده بود. 

وای.تی. باور نمی‌کند که چقدر طول کشیده تا متوجه شود که آن‌ها دارند با او چکار می‌کنند و همین که درک این واقعیت اینقدر طول کشیده، افسرده‌ترش می‌کند. 
# فصل چهل و چهار

در واقعیت، پورت شرمن یک شهر بسیار کوچک است. حتی در حد چند بلوک کوچیک از خانه‌های کنار هم. قبل از اینکه شناور به نزدیک آن برسد، جمعیت این شهر بیشتر از دو هزار نفر نبود اما حالا که شناور کاملا به آن نزدیک شده، جمعیت آن از پنجاه هزار نفر هم بالاتر رفته است. هیرو باید سرعت موتور را کم کند چرا که تعداد زیادی از پناهی در انتظار شناور، کنار و حتی وسط جاده دراز کشیده و خوابیده‌اند. 

اشکالی هم ندارد چون این کاهش سرعت باعث نجات جانش می‌شود. کمی بعد از رسیدن به پورت شرمن، چرخ‌های موتورسیکلت به ناگهان هوشمندی خود را از دست می‌دهند و موتور حین کاهش سرعت با هر دست‌اندازی بالا و پایین می‌پرد. چند ثانیه بعد کل موتورسیکلت خاموش می‌شود و موتور هم از کار می‌افتد. هیرو با تمام قدرت ترمزها را فشار می‌دهد تا موتور را متوقف کند چرا که این دستگاه پیشرفته حالا دیگر چیزی به جز یک تکه فلز مکانیکی نیست. او به صفحه نمایش روی باک نگاه می‌کند تا وضعیت موتور را بررسی کند اما آنجا هم چیزی به جز برفک دیده نمی‌شود. بایوس کرش کرده. موتورسیکلت در اختیار عاشره است.

هیرو موتور را در وسط جاده رها می‌کند و پیاده به سمت ساحل راه می‌افتد. پشت سرش صدای پناهی‌ها را می‌شنود که در حال بیدار شدن و بیرون آمدن از کیسه خواب‌هایشان هستند. بعضی از آن‌ها به سمت موتور راه افتاده‌اند و تلاش می‌کنند پیش از بقیه به آن برسند و مدعی مالکیتش شوند.

او ضربانی در قفسه سینه‌اش احساس می‌کند و یک دقیقه بعد به یاد می‌آورد که این ضربان مشابه همان چیزی است که پیش از دیدن موتور راون در لس‌آنجلس حس کرده بود. آن‌جا هم اول ضربان را در قفسه سینه‌اش احساس کرده بود و بعد صدای موتور را شنیده بود. اما در این اطراف خبری از موتور نیست. صدا از بالا می‌آید. یک هلی‌کوپتر.

هیرو می‌تواند بوی گوش‌ماهی‌های در حال فاسد شدن در ساحل را بشنود. بسیار نزدیک شده.

پیچ انتهای خیابان را که رد می‌کند، به خیابان منتهی به ساحل رسیده که مستقیما به سردر اسپکتروم ۲۰۰۰ ختم می‌شود. در طرف دیگر ساختمان، فقط آب است. هلی‌کوپتر از سمت دریا در حال حرکت به سوی اسپکتروم ۲۰۰۰ است و از آن مدل‌هایی است که بیشتر بدنه‌اش شیشه‌ای است. در جایی که قبلا ستاره سرخ بوده، حالا چند صلیب نقاشی شده که زیر نور آبی صبحگاهی می‌درخشند. هرچند ثانیه یک‌بار هم نور شدید منگنز مشتعل به چشم می‌خورد که مانند ستاره‌ای از پرنده به بیرون پرتاب می‌شود و تا رسیدن به آب و حتی بعد از آن به سوختن ادامه می‌دهد. اینها برای قشنگی نیست، کاربرد منگنز مشتعل، منحرف کردن موشک‌های تعقیب کننده حرارت است. هیرو زیر ساختمان هتل ایستاده و نمی‌تواند روی سقف آن را ببیند اما این احساس را دارد که گوروف باید در آنجا منتظر باشد؛ روی سقف بلندترین ساختمان پورت شرمن، منتظر سوار شدن بر چیزی، ترک محل و رسیدن به شناور. 

سوال: چرا این دارد محل را ترک می‌کند؟ و چرا نگران موشک‌های تعقیب کننده حرارت است؟ هیرو درمی‌یابد که ماجرایی بزرگ در حال رخ دادن است.

اگر موتور را داشت می‌توانست به راحتی از پله‌های هتل بالا براند و جواب سوال‌هایش را پیدا کند، اما حالا که موتورسیکلت خراب شده.

صدای انفجاری از پشت‌بام ساختمانی در سمت راستش به گوش می‌رسد. این یک ساختمان قدیمی است. احتمالا یکی از اولین ساختمان‌هایی که صد سال قبل در این شهر ساخته شده. زانوهای هیرو می‌لرزد و دهانش باز می‌ماند و شانه‌هایش به عقب می‌افتند. به سمت صدا نگاه می‌کند. چیزی کوچک و تیره از پشت‌بام بلند شده و مانند یک گنجشک در حال اوج گرفتن در هوا است. شیئی سیاه بعد از تقریبا صد متر بالا رفتن در هوا، آتش می‌گیرد و اطرافش را از دودی غلیظ و زرد پر می‌کند. لحظه‌ای نمی‌گذرد که گلوله‌ای آتشین از دود بیرون می‌آید و به سمت هلی‌کوپتر راه می‌افتد. سرعت گلوله آتش هر لحظه در حال افزایش است و طولی نمی‌کشد که به هلی‌کوپتر می‌رسد و از شیشه جلوی آن داخل و از دم آن خارج می‌شود. هلی‌کوپتر تبدیل می‌شود به توده‌ای از آتش و دود و قطعات فلزی و شیشه‌ای که به اطراف پرتاب می‌شوند. مانند ققنوسی که در حال فرورفتن در آتش باشد.

ظاهرا هیرو تنها کسی در شهر نیست که از گوروف متنفر است. حالا گوروف باید از پله‌ها پایین بیاید و برای رسیدن به شناور، سوار قایق شود.

لابی اسپکتروم ۲۰۰۰، مانند یک کمپ نظامی است، پر از مردان ریشوی مسلح. سربازهای جدید هنوز دارند از کپسول‌های خواب سکه‌ای‌شان بیرون می‌آیند، جلیقه‌هایشان را می‌پوشند و با اسلحه‌های آماده شلیک به بقیه می‌پیوندند. مرد سیاه چرده‌ای که احتمالا از سروان‌های تاتار ارتش سرخ سابق است در یونیفرم تغییر یافته نیروی دریایی شوروی به این‌طرف و آن‌طرف می‌دود و سر مردهای مسلح فریاد می‌کشد و به آن‌ها آرایش نظامی می‌دهد.

شاید گوروف یک مرد مقدس باشد اما روی آب که نمی‌تواند راه برود. او برای رسیدن به شناور باید از هتل بیرون بیاید و به خیابان ساحلی پا بگذارد. بعد باید دو بلوک در خیابان جلو برود تا خودش را به لبه ساحل و قایق کودیاک کویین برساند که با دود سیاهی که از دودکش‌هایش بیرون می‌آید، انتظارش را می‌کشد. در لنگرگاه کناری کودیاک کویین، کولون بسته شده؛ قایق متعلق به هنگ کنگ بزرگتر آقا لی.

هیرو پشتش را به هتل می‌کند و با سرعت در خیابان‌های اطراف اسپکتروم ۲۰۰۰ شروع به دویدن می‌کند و لوگوهایی که می‌بیند را از زیر نظر می‌گذارند تا بالاخره چیزی را که می‌خواهد پیدا می‌کند: هنگ‌کنگ بزرگتر آقای لی.

اول نمی‌خواهند راهش بدهند ولی پاسپورتش را که نشان می‌دهد، درها باز می‌شوند. نگهبان چینی است اما کمی هم انگلیسی صحبت می‌کند. این خودش نشان می‌دهد که در پورت شرمن چقدر همه چیز غیرعادی است: آن‌ها یک نگهبان دم در دارند. معمولا هنگ‌کنگ‌های بزرگتر آقای لی کشورهای آزادی هستند که درهایشان به روی همه شهروندان جدید باز است؛ حتی به روی فقیرترین پناهی‌ها.

نگهبان به پاسپورت هیرو اشاره می‌کند و می‌گوید «ببخشید. من نمی‌دانستم.»

این شعبه پر است از هوای تازه. نه رنگ و بوی جهان سومی دارد و نه بوی ادرار می‌دهد. به احتمال زیاد اینجا دفتر مرکزی این منطقه است یا چیزی شبیه به این چرا که به احتمال زیاد اکثر شعبه‌های پورت شرمن چیزی بیشتر از یک تلفن راه دور که یکسری آدم تفنگ به دست در اطراف آن ایستاده‌اند نیستند. اما اینجا مرتب، تمیز و زیبا است. چند صد پناهی از پشت شیشه‌ها مشغول تماشای هیرو هستند. این شیشه‌ها حفاظ بین شعبه و پناهی‌ها نیستند بلکه سه موش‌طوری از منطقه هنگ‌کنگ‌ بزرگتر آقای لی حفاظت می‌کنند. از ظاهر موش‌طوری‌ها می شود گفت که دو تای آن‌ها به تازگی به اینجا منتقل شده‌اند. احتمالا خرج اینها به توان حفاظتی آن‌ها در طول مدتی که شناور به اینجا می‌رسد، می‌ارزد. 

هیرو به میز پذیرش نزدیک می‌شود. مردی دارد به زبان کانتونیز حرف می زند که به این معناست که مشغول دعوا با کسی است که در آن‌طرف خط گوشی را در دست گرفته است. هیرو مرد را می‌شناسد: فرماندار پورت شرمن. او به شدت مشغول بحث تلفنی است ولی بدون شک به خاطر وجود شمشیرها، متوجه حضور هیرو هم شده. 

مرد که تلفن را قطع می‌کند می‌گوید «ببخشید اما سر ما خیلی شلوغ است.»

هیرو جواب می‌دهد که «و الان سرتان خیلی شلوغ‌تر هم شده. من می‌خواهم قایقتان را اجاره کنم. کولون را.»

«ولی قیمتش خیلی گران است.»

«من همین الان یک موتورسیکلت آخرین مدل را که هنوز در بازار موجود نیست پایین همین خیابان رها کردم فقط چون حوصله نداشتم تا گاراژ هلش بدم. من به اندازه کافی در حسابم پول دارم که صفرهایش بتواند مغز شما را از کار بیاندازد.»

«قایق خراب است.»

هیرو می‌گوید: «ادب شما را در این مورد که نمی‌خواهم به طور مستقیم نه بگویید تحسین می‌کنم. اما می‌دانم که قایق خراب نیست و در نتیجه این حرف شما را باید به عنوان جواب منفی در نظر بگیرم.»

«قایق الان در اجاره کس دیگری است. نمی‌توانیم آن را الان به شما بدهیم.»

«کولون هنوز به ستون بسته شده پس می‌توانید با یکی از همین دلایلی که برای من می‌آورید قرارداد قبلی را کنسل کنید و من پول بیشتری برای اجاره به شما خواهم داد.»

مرد این بار به سادگی می‌گوید «ما نمی‌توانیم اینکار را بکنیم.»

«پس من چاره‌ای ندارم جز اینکه همین الان از ساختمان بیرون بروم و به پناهی بگویم که کولون دقیقا یک ساعت دیگر ساحل را ترک و به سمت لس‌آنجلس خواهد رفت و بیست جای خالی هم دارد که در اختیار کسانی قرار خواهد گرفت که زودتر خودشان را به آن برسانند.»

مرد با نگرانی می‌گوید «نه!»

«شاید هم به آن ها بگویم که برای رزرو جا مستقیما با شخص شما تماس بگیرند.»

مرد می‌گوید «با کولون کجا می‌خواهی بروی؟»

«کلک.»

«خب پس چرا این را از اول نگفتی؟ مسافر دیگر ما هم به کلک می‌رود.»

«یک نفر دیگر هم هست که می‌خواهد به کلک برود؟»

«دقیقا همین را گفتم. لطفا پاسپورتتان را بدهید.»

هیرو پاسپورت را روی پیشخوان می‌گذارد. مرد آن را برمی‌دارد و در یک شکاف می‌کشد. نام، اطلاعات شخصی و تصاویر هیرو به بایوس کامپیوتر شعبه منتقل می‌شود. با فشار چند کلید، از شکاف دیگری یک کارت هویت لمینت شده بیرون می‌آید. مرد آن را به هیرو می‌دهد. 

«با این به لنگرگاه بروید. برای شش ساعت اعتبار دارد. خودتان باید با مسافر دیگر تفاهم کنید و دیگر هم نمی‌خواهم شما را ببینم.»

«اگر مشاوره بیشتری نیاز داشتم چه؟»

مرد با پوزخند جواب می‌دهد «من هم همیشه می‌توانم از ساختمان بیرون بروم و به پناهی بگویم که یک مرد سیاه پوست را دیده‌ام که شمشیر داشته به دختران چینی تجاوز می‌کرده است.»

«هوم. این بهترین سرویسی نبوده که من تا حالا در هنگ‌کنگ بزرگتر آقای لی داشته‌ام.»

مرد می‌گوید که این جا وضعیت عادی حکم‌فرما نیست و ادامه می‌دهد که «کافی است از پنجره به بیرون نگاه کنی دلقک.»

اورتوس‌ها آرایش دفاعی‌شان در لابی هتل ۲۰۰۰ را تکمیل کرده‌اند: مبل‌های بزرگ برگردانده شده‌اند و سنگرها شکل گرفته‌اند. احتمالا در بقیه طبقات هتل هم وضعیت مشابهی جریان دارد.

هنوز معلوم نیست که اورتوس‌ها در مقابل چه گروهی مشغول سنگربندی هستند. هیرو در حال رد شدن از خیابان‌ها هم این را کشف نمی‌کند: تنها چیزی که دیده می‌شود تعداد بیشتری پناهی چینی است در لباس‌های گشادشان. تنها چیزی که به چشم می‌‌آید این است که بعضی از پناهی‌ها ظاهری نگران‌تر از بقیه دارند. اکثر پناهی‌ها چشم‌هایشان را به گل و لای جلوی پایشان دوخته‌اند و فکرشان را به چیزی دور اما تعداد معدودی از آن‌ها در حال بالا و پایین رفتن در خیابان‌ها هستند و با دقت و نگرانی به اطراف نگاه می‌کنند. واضح است که اکثر این گروه، جوان هستند و جلیقه‌های پر حجیم پوشیده‌اند. علاوه بر لباس، آن‌ها مدل موهایی دارند کاملا متفاوت با مدل موی بقیه پناهی‌های چینی است و اثر ژل مو هم در سرشان قابل تشخیص است.

ورودی آدم‌های پولدار به لنگرگاه با کیسه‌های شن سنگربندی شده و پر است از سیم‌های خاردار و نگهبان. هیرو به آرامی در حالی که دست‌هایش کاملا دیده می‌شوند به سنگرها نزدیک می‌شود و برگه هویت جدیدش را به تنها سفیدپوستی که در پورت شرمن دیده و احتمالا رییس نگهبان‌ها است، نشان می‌دهد. 

این کار او را به لنگرگاه می‌رساند. اینجا هم مثل شعبه هنگ‌کنگ، آرام، ساکت و تمیز است. بو هم نمی‌دهد و به آرامی روی آب تکان می‌خورد. تکانی که برای هیرو آرامش‌بخش است. لنگرگاه در واقع از ردیفی شناورهای به هم متصل شده ساخته شده که روی قطعات بزرگ یونولیت سوار شده‌اند. احتمالا اگر اینجا با این همه نگهبان محافظت نمی‌شد، مدت‌ها قبل قطعه قطعه شده و به کلک پیوسته بود. 

بر خلاف یک لنگرگاه معمول که تقریبا خالی و سوت و کور است، اینجا آدم‌ها همه جا به چشم می‌خورند. در لنگرگاه‌های دیگر مردم قایق‌هایشان را متوقف می‌کنند و بعد از بستن آن را ترک می‌کنند. اینجا در هر قایق یک نفر در حال خوردن قهوه نشسته و اسلحه‌اش را در جایی گذاشته است که کاملا دیده بشود. آدم‌های داخل قایق به هیرو چشم دوخته‌اند که در حال راه رفتن روی شناورها است و هر چند ثانیه یک‌بار هم صدای پاهای بلندی از پشت سر به او نزدیک می‌شوند و بعد یکی دو روس از کنارش عبور می‌کنند و با سرعت به سمت کودیاک کویین می‌روند. همه آن‌ها جوان هستند و با ظاهر ملوان‌ها و سربازها و جوری به داخل کدیاک کویین می‌پرند که گویی آخرین راه نجات آن‌ها از جهنم است. افسرها سر آن‌ها داد می‌کشند و آن‌ها به سر پست‌هایشان می‌روند و شروع به خواندن سرودها و آوازهایشان می‌کنند. در کولون همه چیز بسیار آرام‌تر است. این قایق هم نگهبان دارد اما ظاهرا بیشتر کسانی که در قایق هستند، خدمه و پیشخدمت‌هایی هستند که در لباس‌های رسمی و دستکش‌های سفید آماده پذیرایی از مهمان‌ها می‌شوند. لباس پیشخدمت‌ها برای کار در محیط‌های داخلی با هوای کنترل شده طراحی شده و گاه گداری هم در گوشه و کنار خدمه قایق به چشم می‌خورند که با موهای صاف و سیاهی که به پشت شانه شده‌اند مشغول انجام امور معمول یک کشتی کوچکند. آن‌ها همه بادگیرهای سیاه به تن دارند. هیرو تنها یک نفر را روی کولون می‌بیند که احتمال می‌رود مسافر باشد، یک مرد هندواروپایی با کت و شلوار تیره که مشغول صحبت با یک موبایل است. احتمالا یک تاجر پولدار که تصمیم گرفته امروز ناهارش را در حالی صرف کند که مشغول تماشای پناهی‌های روی شناور است.

هیرو تقریبا به نصف فاصله‌اش با کولون رسیده که در جلوی اسپکتروم ۲۰۰۰ جهنمی بر پا می‌شود. جریان با صدای چندین مسلسل شروع می‌شود که هرچه در خشاب دارند به سمت هتل خالی می‌کنند. احتمالا اینکار صدمه چندانی به هیچ‌یک از طرفین نمی‌زند اما با موفقیت و سرعت خیابان را از بقیه مردم خالی می‌کند. ۹۹ درصد پناهی‌ها در یک لحظه غیب می‌شوند. بقیه - جوانانی که هیرو تشخیصشان داده بود - اسلحه‌های جذاب تکنولوژی بالایی از جلیقه‌هایشان بیرون کشیده‌اند و در ورودی ساختمان‌ها سنگر گرفته‌اند. هیرو سرعتش را تنظیم می‌کند تا زمان بیشتری را پشت شناورهای بزرگ بگذراند تا از اصابت گلوله‌های سرگردان در امان بماند.

نسیمی تازه از دریا به سمت ساحل می‌وزد و با گذشتن از روی کولون، رایحه بیکن در حال سرخ شدن و قهوه در حال دم‌کشیدن را به مشام هیرو می‌رساند و باعث می‌شود هیرو نتواند فکر اینکه آخرین غذایی که خورده نصف یک آبجوی ارزان در کلیز تپ بوده را از سرش بیرون کند. 

صحنه جلوی اسپکتروم ۲۰۰۰ تبدیل شده به مخلوطی از دود و نویز سفیدی که حاصل شلیک همزمان همه اسلحه‌های تمام افراد داخل و خارج هتل به سوی یکدیگر است. 

چیزی به شانه هیرو می‌خورد. برمی‌گردد و چشمش در چشم زن پیشخدمتی قفل می‌شود که بدون شک چینی است و از عرشه کولون به لنگرگاه پایین آمده. زن که توجه هیرو را از خیابان منحرف کرده دست‌هایش را به جایی که احتمالا قبلا هم بوده می‌گرداند: روی گوش‌هایش.

زن فریاد می‌کشد تا صدایش در بین صدای گلوله‌ها شنیده شود: «تو هیرو پروتاگونیست؟» صدا در بین صدای جنگ قابل شنیدن نیست ولی از حرکات دهان می‌شود حدس زد که منظور زن پیشخدمت چیست.

هیرو سرش را به نشان تایید تکان می‌دهد و زن هم بعد از تکان دادن سر کنار می‌رود و با سر اشاره می‌کند که هیرو به سمت کولون برود. با دست‌های روی گوش و سری که به سمت قایق اشاره می‌کند، به نظر می‌رسد که پیشخدمت در حال اجرای یک رقص سنتی است.

هیرو پشت سر زن، به سمت کشتی به راه می‌افتد. شاید در نهایت تصمیم گرفته‌اند که کشتی را فقط به او اجاره بدهند. زن به روی پله‌های منتهی به قایق قدم می‌گذارد و هیرو هم او را تعقیب می‌کند.

حین رد شدن از روی تخته سوار شدن به قایق، هیرو به عرشه بالایی نگاه می‌کند. یکی از خدمه در بادگیر سیاهش  به میله‌های عرشه تکیه داده و با دوربین دو چشمی مشغول بررسی صحنه جنگ است. مرد دیگری که مسن‌تر از اولی به نظر می‌رسد از پشت به او نزدیک می‌شود و یکی دو بار به بین دو شانه‌اش ضربه می‌زند. 

مرد اول دوربین را پایین می‌آورد تا ببیند که چه کسی پشتش ایستاده. چشم‌هایش چینی نیست. مرد مسن‌تر چیزی به مرد اول می‌گوید و به گلویش اشاره می‌کند. این مرد 
هم چینی نیست.

مردی که دوربین داشته سر تکان می‌دهد و کلیدی را در کنار یقه‌اش فشار می‌دهد. این بار که مرد پشتش را به هیرو می‌کند، حروفی با نور نئون سبز در پشت بادگیرش قابل خواندن است: مافیا. 

مرد مسن‌تر هم می‌چرخد و پشت جلیقه او هم همین عبارت نوشته شده.

هیرو به عرشه قدم می‌گذارد و ناگهان خودش را بین بیست نفر از خدمه قایق می‌بیند که به ناگهان همه بادگیرهای سیاه مافیا به تن و اسلحه در دست دارند.

# فصل چهل و پنج




هیرو به خنده می‌گوید «برنامه‌ام این بود که با هنگ‌کنگ بزرگتر آقای لی تماس بگیرم و از رفتار فرماندارشان در پورت شرمن شکایت کنم. صبح که به آن‌ها می‌گفتم قایق را از شما بگیرند و به من اجازه بدهند، اصلا همکاری نکردند.»

هیرو در غذاخوری درجه یک کولون نشسته. در طرف دیگر رومیزی ساتن روی میز همان مردی قرار گرفته که هیرو اول فکر کرده تاجری است در حال تفریح در اطراف کلک. مرد کت و شلوار سیاه به تن دارد و یکی از چشم‌هایش شیشه‌ای است. به خودش زحمت معرفی نداده و احتمالا انتظار دارد که هیرو او را بشناسد. 

مرد از گفته هیرو حتی لبخندی هم به لب نیاورده و کاملا بی‌تفاوت نشسته است. 

می‌گوید «چرا نمی‌کنی؟»

«خب حالا می‌دانم که چرا حاضر نبود قایق را از شما بگیرد و به من بدهد.»

«چطور؟ مگر پول کافی نداشتی؟»

«خب چرا...»

مرد چشم شیشه‌ای می‌گوید «اوه» و لبخندی می‌زند تا نشان بدهد که فهمیده در مافیا بودن چه مزایایی برایش دارد. زیر لب ادامه می‌دهد «منظورت این است که چون ما مافیا هستیم...»

هیرو که احساس می‌کند صورتش سرخ شده می‌گوید «بله.» و احساس می‌کند از خودش یک آدم مسخره به نمایش گذاشته. 

صدای جنگ بیرون فقط یک همهمه ملایم است. اتاق غذاخوری قایق با دو لایه شیشه ضخیم که در بینشان مایعی ژلاتینی پر شده، در مقابل صدا، آب، باد و هر چیز دیگر ایزوله است. صدای گلوله‌ها هم دیگر به روال سابق، ثابت و دائمی نیست.

مرد می‌گوید «لعنت به مسلسل‌ها. از آن‌ها متنفرم. شاید یکی از هزار تا خشابی که خالی می‌کنی به جایی بخورد که ارزش یک فشنگ را دارد. فقط به درد گوش کر کردن می‌خورند. قهوه‌ای چیزی می‌خواهی؟»

«ممنون می‌شوم.»

«بوفه اصلی به زودی آماده می‌شود. بیکن، تخم‌مرغ، میوه تازه و چیزهایی که باور نمی‌کنی.»

مردی که هیرو قبلا دیده بود - همانی که به پشت کسی زده بود که دوربین به چشم داشت - سرش را داخل اتاق می‌کند.

«ببخشید رییس. داریم وارد مرحله سوم نقشه می‌شویم. فکر کردم شاید بخواهید بدانید.»

«ممنون لیویو. وقتی ایوان وارد بندرگاه شد به من اطلاع بده.». مرد بعد از گفتن این حرف قهوه‌اش را می‌چشد و به قیافه گیج هیرو نگاه می‌کند. «ساده است. ما یک نقشه داریم که به قسمت‌های مختلف تقسیم شده.»

«بله این قسمت را فهمیدم.»

«مرحله اول این بود که وسیله حمل و نقل هوایی را از آن‌ها بگیریم. بعد وارد مرحله دوم شدیم که عبارت بود از اینکه نشان بدهیم داریم سعی می‌کنیم در هتل نابودشان کنیم. به نظرم این قسمت بی‌نقص اجرا شد.»

«به نظر من هم.»

«ممنون. مرحله مهم دیگر، رساندن تو به اینجا بود که آن‌ هم با موفقیت اجرا شده.»

«من هم جزو نقشه بودم؟»

مرد چشم شیشه‌ای لبخند خشکی می‌زند و می‌گوید «اگر بخشی از نقشه بودی تا حالا کشته شده بودی.»

«پس می‌دانستید که من هم داریم به پورت شرمن می‌آیم؟»

«تو آن دختر - وای.تی. - را می‌شناسی. همانی که برای جاسوسی از ما ازش استفاده می‌کردی.»

هیرو راهی به جز قبول کردن ماجرا ندارد «بله.»

«خب ما هم از او برای جاسوسی از تو کمک می‌گرفتیم.»

«چرا؟ من چرا باید برای شما مهم باشم؟»

«این بحث ما درباره اجزای نقشه را منحرف می‌کند.»

«باشه. پس مرحله دو تمام شد.»

«حالا در مرحله سه - که در جریان است - به آن‌ها اجازه می‌دهیم که فکر کنند به شکل قهرمانانه‌ای ما را شکست داده‌اند و می‌توانند با سرعت خودشان را به لنگرگاه برسانند.»

لیویو فریاد می‌کشد «مرحله چهار!»

مرد چشم شیشه‌ای می‌گوید «اسکوزی» و صندلی‌اش را به عقب هل می‌دهد. دستمال سفره را روی میز می‌گذارد و بلند می‌شود و از در غذاخوری خارج می‌شود. هیرو حرکاتش را تقلید می‌کند و دنبالش می‌رود. 

دو دوجین روس در تلاش هستند از دروازه لنگرگاه رد شوند و خودشان را به داخل برسانند. تنها چند نفر از آن‌ها در هر لحظه می‌توانند رد شوند و در نتیجه گروهشان به دو قسمت شده: کسانی که در حال داخل شدن هستند و کسانی که سعی می‌کنند هرچه سریع‌تر خود را به کودیاک کویین برسانند.

اما ده دوازده نفر توانسته‌اند محکم به همدیگر بچسبند: یک گروه سرباز که مانند سپری انسانی گروه کوچکی از مردان دیگر را دوره کرده‌اند.

مرد چشم شیشه‌ای سرش را متفکرانه تکان می‌دهد و می‌گوید «کله گنده‌ها.»

این گروه در حال عبور از لنگرگاه به سمت قایق مورد نظرشان، سرهایشان را پایین گرفته‌اند و هر چند لحظه یک‌بار یکی از آن‌ها رگبار مسلسلی به سمت پورت شرمن شلیک می‌کند. 

مرد چشم شیشه‌ای که به سمت نسیم خنک دریا ایستاده، سرش را به سوی هیرو برمی‌گرداند و پوزخندی می‌زند «این را ببین» و دگمه‌ای را روی جعبه سیاهی که در دست دارد فشار می‌دهد.

انفجار مانند صدای طبلی است که در یک لحظه از همه طرف به گوش می‌رسد. هیرو می‌تواند قایق را که زیرپایش می‌لرزد احساس کند. اثری از دود یا آتش به چشم نمی‌خورد. تنها تغییر ظاهری، دو ستون عظیم آب است که از دو طرف کودیاک کویین به هوا بلند می‌شود، بالا می‌رود و بعد از شکسته شدن به سر و روی کدیاک کویین پایین می‌ریزد. قایق در زیر فشار آبی که به سمتش می‌پاشد، پایین می‌رود و هر لحظه هم که می‌گذرد سطح کمتر و کمتری از آن روی آب دیده می‌شود. مردانی که تا یک ثانیه پیش در حال پیش رفتن به سمت قایق بودند، حالا در جایشان خشک شده‌اند.

مردی که عینک داشته، در یقه‌اش زمزمه می‌کند «حالا».

صدای انفجارهای کوچکتری از پایین لنگرگاه به گوش می‌رسد. قطعات شناور مانند ماری در آب بالا و پایین می‌روند. قطعات دیگر کم کم آرام می‌گیرند اما قطعه وسطی که کله گنده‌ها روی آن ایستاده‌اند با دو انفجار در دو سرش از بقیه لنگرگاه جدا شده و هنوز شدیدا تکان می‌خورد. 

تکه شناور که از جایش جدا می‌شود و به سمت دریا راه می‌افتد، تمام کسانی که روی آن ایستاده‌اند از یک طرف به زمین می‌خورند. هیرو می‌تواند کابلی را که در حال بیرون آمدن از زیر آب است ببیند. کابل با حرکت قایقی که موتور بزرگی به آن متصل شده بیشتر و بیشتر کشیده می‌شود و شناور دویست متری به وسط دریا می‌رود. هنوز ده نفری محافظ روی شناور هستند. یکی از آن‌ها که کنترل فکرش را به دست آورده، مسلسلش را به سمت قایق می‌گیرد و بعد مغزش متلاشی می‌شود. یک تک تیرانداز با تفنگ اسنایپر روی عرشه کولون ایستاده است.

بقیه نگهبان‌های روی شناور، اسلحه‌هایشان را به داخل آب پرتاب می‌کنند.

مرد چشم شیشه‌ای می‌گوید «حالا وقت مرحله پنجم نقشه است. یک صبحانه کامل و عالی.»

تا هیرو و مرد چشم شیشه‌ای دوباره به اتاق غذاخوری درجه یک برسند، کولون هم از بندرگاه جدا شده و در مسیری موازی با قایقی که مشغول کشیدن شناور است، در دریا به پیش می‌رود. حین غذا اگر بخواهند می‌توانند از پنجره به بیرون نگاه کنند و قطعه شناور حاوی کله‌گنده‌ها و محافظشان را ببینند که تقریبا دویست سیصد متر دورتر، موازی با آن‌ها در حرکت است. آنجا، همه روسا و محافظان روی باسن‌هایشان نشسته‌اند تا با پایین نگاه داشتن نقطه ثقل، با تکان‌های شدید شناور مقابله کنند.

مرد چشم شیشه ای می‌گوید «وقتی از ساحل دورتر می‌شویم موج‌ها بزرگتر می‌شوند. تنها چیزی که من الان می‌خواهم این است که صبحانه آنقدر طول بکشد که بتوانیم پشتش سراغ ناهار برویم.»

لیویو که کمی املت در بشقابش می‌ریزد می‌گوید «امیدوارم.»

هیرو می‌گوید «قرار است آن‌هایی که آن بیرون هستند را نجات بدهید؟ یا می‌خواهید بگذارید مدتی همان‌جا که هستند بمانند؟»

«آن‌ها را ول کن. بگذار کمی یخ کنند. بعد که آوردیمشان به قایق خودمان، قدر اینجا را خواهند دانست و دردسر درست نخواهند کرد. هی! حتی شاید با ما حرف هم بزنند.»

همه به نظر گرسنه می‌رسند. برای مدتی همه فقط مشغول خوردن می‌شوند. بعد از آن مرد چشم شیشه‌ای با گفتن اینکه غذا چقدر خوب است، سکوت را می‌شکند. همه موافقت می‌کنند. هیرو احساس می‌کند که دیگر صحبت کردن مشکلی ندارد.

«به این فکر می‌کردم که چرا من برای شما ارزشمند هستم؟» از نظر هیرو همیشه خوب است که وقتی بحث مافیا است، جواب چنین سوالی را بدانیم.

مرد چشم شیشه‌ای می‌گوید «همه ما جزو یک دسته از آدم‌های خوشحال هستیم.»

«کدام دسته؟»

«دسته لاگوس.»

«ها؟»

«خب این واقعا یک دسته نیست. اما به هرحال لاگوس اینها را دور هم جمع کرده. او هسته اصلی‌ای است که ما دورش شکل گرفته‌ایم.»

«درباره چه حرف می زنید؟ و چطور و چرا؟»

«خب» مرد چشم شیشه‌ای بشقابش را کنار می‌زند، دستمال سفره‌اش را تا می‌کند و روی میز می‌گذارد و ادامه می‌دهد «لاگوس همه این فکرها را راه انداخت. ایده‌هایی درباره همه چیز.»

«چی؟»

«او همه جا اطلاعات تلنبار کرده بود. درباره همه چیز. این توده‌های اطلاعاتی از همه جای دنیا و از همه چیز اطلاعات داشتند و به همدیگر مرتبط می‌شدند. او اینها را در این‌طرف و آن‌طرف متاورس نگه می‌داشت و منتظر بود که روزی به دردبخور شوند.»

«به دردبخورتر از هر جزء خودشان؟»

«احتمالا. به هرحال چند سال قبل لاگوس به سراغ ال. باب. رایف رفت.»

«واقعا؟»

«بله. مساله این بود که رایف هزاران برنامه‌نویس داشت که برایش کار می‌کردند و می‌ترسید که این افراد در حال سرقت اطلاعاتش باشند.»

«می‌دانم که در خانه‌هایشان شنود و این چیزها کار می‌گذاشت.»

«دلیلی که تو این را می‌دانی این است که در توده‌های اطلاعاتی لاگوس دیده‌ای و دلیلی که لاگوس این موضوع برایش مهم بود این بود که مشغول بازارسنجی بود. او دنبال کسی می‌گشت که پول نقد خوب برای اطلاعاتی بدهد که او در مورد بابل/آخرالزمان اطلاعاتی جمع آوری کرده بود.»

هیرو می‌گوید «او فکر می‌کرد که شاید یک ویروس به کار ال. باب رایف بیاید.»

«درست است. ببین، من کامل این چیزها را درک نمی‌کنم. اما حدس می‌زنم که او یک ویروس قدیمی کشف کرده بود. یک چیزی که می‌توانست روی ذهن‌های برگزیده اثر بگذارد.»

هیرو می‌گوید «کشیش‌های دوره تکنولوژی. اینفوکرات‌ها. همین ویروس کل اینفوکراسی را از سومر حذف کرد.»

«حالا هرچی.»

هیرو می‌گوید «این احمقانه است. مثل این است که کشف کنید که کارمندانتان از شرکت خودکار دزدیده‌اند و بعد آن‌ها را به حیاط ببرید و اعدامشان کنید. او نمی‌توانست از این ابزار بدون از بین بردن کامل ذهن برنامه‌نویسانش استفاده کند.»

مرد چشم شیشه‌ای اضافه می‌کند «البته در شکل اولیه‌اش. اما مساله فقط این بود که لاگوس می‌خواست در این مورد تحقیق کند.»

«تحقیقاتی در مورد سلاح‌های اطلاعاتی.»

«بینگو! او می‌خواست این چیز را ایزوله کند و بعد به شکلی تغییرش بدهد که بتوان توسط آن مغز برنامه‌نویسان را بدون تخریب، کنترل کرد.»

«و موفق شد؟»

«کسی نمی‌داند. رایف ایده لاگوس را دزدید. ایده را برداشت و فرار کرد. لاگوس حتی نمی‌دانست که رایف با ایده‌اش چکار کرده است اما دو سال بعد شروع کرد به اظهار نگرانی از چیزهایی که در اطرافش می‌دید.»

«مثلا گسترش انفجاری پیرلی گیتس عالیجناب وین.»

«و این روس‌هایی که زیرلب وردهای بی‌معنی می‌خوانند و این واقعیت که رایف مشغول حفاری این شهر قدیمی است.»

«اریدو.»

«بله. و بحث رادیو آسترونومی. لاگوس خیلی چیزها داشت که برایشان نگران باشد. پس شروع کرد رفتن به سراغ افراد مختلف. سراغ ما هم آمد. سراغ دختری که با او بودی هم رفت.»

«جاونیتا.»

«بله. دختر خوبی است. سراغ آقای لی هم رفت. پس می‌بینی که آدم‌های مختلف و متنوعی روی این پروژه کار می‌کنند.»

# فصل چهل و شش

هیرو می‌گوید «کجا غیبشان زده؟»

و همه در حال نگاه کردن به اطراف برای دیدن شناور هستند. همه به شکل همزمان متوجه شده‌اند که شناور در جایی که باید باشد نیست. در نهایت پیدایش می‌کنند. پانصد متر عقب‌تر و آزاد روی دریا. کله گنده‌ها و محافظانشان همه دارند به یک جهت نگاه می‌کنند.

قایق موتوری اطراف آن‌ها می‌چرخد تا راهی برای گرفتن دوباره‌شان پیدا کند.

هیرو می‌گوید «باید راهی پیدا کرده باشند که کابل را قطع کنند.»

مرد چشم شیشه‌ای جواب می‌دهد «بعید است. کابل از زیر به شناور وصل شده بود. از داخل آب - یک کابل فلزی. راهی برای بریدنش نداشته‌اند.»

هیرو شیئی شناور کوچک دیگری را می‌بیند که تقریبا بین روس‌ها و قایقی که آن‌ها را می‌کشیده قرار گرفته. از این فاصله به خاطر کوچکی بیش از حد شناور و رنگ‌های طبیعی آن‌ها، تشخیص آن دشوار است اما به نظر می‌رسد که یک کایاک یک نفره است که توسط یک آدم موبلند هدایت می‌شود.

لیویو می‌گوید «لعنت! این از کجا پیدایش شد؟»

کایاک سوار برای چند لحظه به پشتش نگاه می‌کند. دارد موج‌ها را می‌خواند و بعد ناگهان می‌چرد و به سرعت شروع به پارو زدن می‌کند. سرعت می‌گیرد و هر چند پارو یک‌بار دوباره عقب را نگاه می‌کند. موج بزرگی در حال نزدیک شدن به کایاک است و درست وقتی به زیرکایاک می‌رسد که سرعت کایاک با آن برابر شده. قایق کوچک روی قله موج می‌ماند و مانند یک موشک به جلو پرتاب می‌شود. حالا دوبرابر بیشتر از هر چیز دیگر روی آب سرعت دارد.

کایاک با زدن چند پارو بر آب و استفاده از آن مانند یک سکان، جهتش را تغییر می‌دهد و به طور کامل می‌چرخد. سوار پارو را به داخل می‌آورد و کف کایاک می‌گذارد و به جایش استوانه‌ای تیره و تقریبا به طور یک متر را از کف کایاک برداشته و به روی شانه می‌گذارد.

کایاک و قایق موتوری به سرعت از کنار هم رد می‌شوند - با فاصله‌ای حداکثر بیست متری. بعد قایق موتوری منفجر می‌شود. سرنشینان کولون با فاصله‌ای تقریبا یک کیلومتری شاهد این جریان هستند و اگر سریع باشند باید مداخله کنند تا وضعیت بحرانی روس‌های روی شناور و راون را حل کنند، که البته دومی می‌تواند مشکل بزرگتری باشد.

راون در حال پارو زدن به سمت دوستانش است.

لیویو می‌گوید «این مرد یک عوضی به تمام معناست. حالا می‌خواهد چکار کند؟ آن‌ها را به کایاک لعنتی‌اش ببندد و تا کلک پارو بزند؟»

مرد چشم شیشه‌ای می‌گوید «دیدن این مرد تنم را مورمور می‌کند. مطمئن شوید که یک استینگر روی عرشه آماده باشد. احتمالا یک هلیکوپتر یا چنین چیزی باید به دنبالشان بیاید.»

یکی از سربازها می‌گوید «روی رادار هیچ کشتی یا هلیکوپتری دیده نمی‌شود.»

هیرو با نگرانی می‌گوید «می‌دانید که؟ راون همیشه یک بمب اتم با خودش دارد.»

«شنیده‌ام. اما این کایاک به اندازه کافی بزرگ نیست و جای کافی ندارد. اصولا باور نمی‌کنم کسی با چنین چیزی به دریا بیاید.»

کوهی در حال ظاهر شدن روی دریا است. توده‌ای از آب سیاه بالا می‌آید و به اطراف پخش می‌شود. درست پشت شناور، یک دکل سیاه نمایان می‌شود و بالا و بالاتر می‌آید. بعد هم دو باله در کنار آن ظاهر می‌شوند. دکل هنوز در حال بالاتر آمدن است و باله‌ها دیگر به طور کامل از آب بیرون آمده‌اند. پایین باله‌ها ستاره‌های سرخ و چند رقم قرمز  رنگ به چشم می‌خورد اما کسی نیازی ندارد اعداد را بخواند تا متوجه شود که با یک زیردریایی روسی طرف است. یک زیردریایی با کلاهک‌های هسته‌ای. 

حالا زیردریایی متوقف شده. بسیار نزدیک به شناور روس‌ها. آنقدر نزدیک که گوروف و دیگران اگر بخواهند می‌توانند به روی آن بپرند. راون هم هنوز دارد پارو می‌زند و با شکافتن آب‌های اقیانوس به مانند یک چاقوی شیشه‌ای، به آن‌ها نزدیک می‌شود.

مرد چشم شیشه‌ای می‌گوید «لعنت به من!». بسیار آشفته است. «لعنت به من! لعنت به من! لعنت به من! عمو انزو خیلی عصبانی خواهد شد.»

لیویو می‌گوید «تو که نمی‌توانستی چنین چیزی را پیش‌بینی کنی. باید به آن‌ها شلیک کنیم؟»

قبل از اینکه مرد چشم شیشه‌ای بتواند تصمیم استراتژیک‌اش را بگیرد، توپ روی عرشه زیردریایی اتمی آتش را به سمت آن‌ها آغاز می‌کند. گلوله اول تقریبا چند متر جلوتر به دریا می‌افتد. 

«خب حالا وضع حسابی در حال تغییر است. هیرو با من بیا.»

خدمه کولون همه محاسبات خود را کرده‌اند و جمعیا روی پیروزی زیردریایی شرط بسته‌اند. همه مشغول بالا و پایین دویدن در راهروها و عرشه‌ها هستند و کپسول‌های فایبرگلاس را یکی یکی به دریا می‌اندازند. هر کپسول در آب باز می‌شود و تبدیل به یک قایق نجات با رنگی درخشان می‌شود.

همین که مسوولان توپخانه زیردریایی اتمی گرای کولون را پیدا می‌کنند، روند اتفاقات حتی سریع‌تر هم می‌شود. 

کولون فرصتی ندارد تا تصمیم بگیرد که ترجیح می‌دهد غرق شود، آتش بگیرد یا به سادگی محو شود و در نتیجه هر سه اینها را با هم انتخاب می‌کند. الان اکثریت خدمه خود را به قایق‌های نجات روی آب رسانده‌اند و بعد از بستن زیپ جلیقه‌های نارنجی رنگ نجاتشان، مشغول تماشای زیردریایی اتمی هستند.

راون آخرین نفری است که به روی عرشه زیردریایی می‌رود. او تقریبا دو دقیقه‌ای را صرف خارج کردن مجموعه‌ای از وسایل از کایاکش می‌کند: چند کیسه و یک نیزه دو و نیم متری با نوکی نیمه شفاف به شکل برگ. او پیش از داخل رفتن از دریچه روی عرشه به سمت لاشه و اجزای باقی‌مانده از کولون برمی‌گردد و نیزه را بالای سرش و به سمت آن می‌گیرد. حرکتی حاکی از پیروزی و وعده پیروزی‌های آینده. بعد از چند لحظه که او دریچه روی عرشه را پشت سرش می‌بندد، زیردریایی به زیر آب می‌رود.

مرد چشم شیشه‌ای می‌گوید «این مرد تنم را مور مور می‌کند.»

# فصل چهل و هفت


وقتی برای وای.تی. روشن شد که همه اطرافیانش غیرعادی هستند، تازه شروع کرد به دیدن نشانه‌های جدید در آن‌ها. برای مثال تمام مدت هیچ کس در چشمانش نگاه نکرده بود. بخصوص مردان. ظاهرا این آدم‌ها هیچ رفتار جنسی هم ندارند. به نظرش می‌رسد که غرایز جنسی جایی در اعماق وجود این آدم‌ها متوقف شده. او می‌تواند درک کند که چرا مردها به بابوشکاهای پیر نگاه نمی‌کنند ولی او یک دختر آمریکایی پانزده ساله است و کاملا به اینکه مردها نگاهش کنند عادت دارد. اما اینجا نه.

تا وقتی که یک روز او نگاهش را از ظرف پر از ماهی بالا برد و دید که به سینه یک مرد خیره شده است. بعد مسیر را به سمت بالا ادامه داد و به گردن مرد رسید. سرش را کمی بالاتر برد و به صورت مرد نگاه کرد و چشم‌هایی خاکستری دید که از بالای پیشخوان به او خیره شده‌اند.

روی پیشانی مرد چیزی نوشته است: «کنترل هیجانی ضعیف». این کمی ترسناک و در عین حال تحریک کننده است. این نوشته به مرد جنبه عاشقانه‌ای می‌دهد که هیچکدام از دیگر موجودات اینجا ندارند. برداشت قدیم وای.تی. این بود که شناور باید جایی سیاه و خطرناک باشد اما حالا این احساس را دارد که اینجا هم درست مانند اداره‌ای است که مادرش در آن کار می‌کند. این اولین کسی است که در این مدت دیده که شبیه کسانی است که فکر می‌کرده باید روی کلک زندگی کنند. 

مرد که سبیلی نازک پشت لب دارد همان‌جا ایستاده و وای.تی. را نگاه می‌کند.

دختر می‌گوید «از همین کثافت‌ها می‌خواهی؟ یک دانه کله ماهی یا دو تا؟» و ملاقه‌ای که در دست دارد را تاب می‌دهد. او همیشه با مردم اینجا همین‌طور حرف می‌زند چون فکر می‌کند که آن‌ها اصولا متوجه نمی‌شود که چه می‌گوید.

مرد جواب می‌دهد «هر چیزی که می‌دهید را می‌خواهم.». زبانش انگلیسی‌ است اما با لهجه‌ای عجیب.

وای.تی. می‌گوید «من چیزی نمی‌دهم. اما اگر می‌خواهی بایستی و نگاه کنی مشکلی نیست.»

مرد هم می‌ایستد و نگاه می‌کند. آنقدر طولانی که بعضی‌ها که در پشت صف هستند روی نوک پا بلند می‌شوند تا بررسی کنند که مشکل چیست، ولی وقتی می‌بینند که مشکل به این فرد خاص مربوط است، ترجیح می‌دهند هرچه سریع‌تر خود را جمع و جور کنند و بدون هیچ نشانه‌ای از نارضایتی منتظر بمانند.

مرد می‌گوید «دسر چه داریم؟ چیز شیرینی برای من داری؟»

«ما به دسر اعتقادی نداریم. گناه است. یادت که نرفته؟»

«بستگی به گرایش فرهنگی‌ات دارد.»

«اوه واقعا؟ گرایش فرهنگی تو چیست؟»

«من آلئوت هستم»

«اوه. هیچ وقت اسم این یکی را نشنیده‌ام.»

مرد بزرگ ترسناک می‌گوید «به این دلیل است که ترتیب ما داده شد. بدتر از هر کس دیگری در تاریخ.»

«متاسفم که این را می‌شنوم. به هرحال می‌خواهی کمی ماهی برایت بریزم؟ یا می‌خواهی امروز گرسنه بمانی؟»

آلئوت مهیب کمی دیگر به او خیره می‌شود. بعد سرش را به کناری می‌گرداند و می‌گوید «زود باش. باید از اینجای لعنتی برویم.»

«چی؟ از اینجا بروم و این شغل عالی را ول کنم؟»

مرد پوزخند می‌زند و می‌گوید «من می‌توانم کار بهتری برایت پیدا کنم.»

«و در این شغل جدید می‌توانم لباس‌هایم را تنم داشته باشم؟»

مرد با اصرار می‌گوید «زود باش. همین حالا باید برویم.» و چشمان داغش را به دختر می‌دوزد. وای.تی. سعی می‌کند گرمای ناگهانی بین پاهایش را از فکرش بیرون کند.

وای.تی. از کنار بوفه به سمت پایین کافه تریا راه می‌افتد - جایی که می‌تواند از پشت پیشخوان به این‌طرف بیاید. رییس بابوشکاها سریع خودش را به محل خارج شدن از پشت پیشخوان می‌رساند و با ایستادن در آنجا، راه را می‌بندد. او به روسی مشغول عربده کشیدن بر سر دختر است.

وای.تی. نمی‌داند باید چکار کند که دو دست بزرگ دو طرف بدنش قرار می‌گیرد، بالا می‌آید و زیر بغلش قفل می‌شود. او دست‌هایش را بالا می‌برد تا جلوی دست‌ها را بگیرد اما فایده ندارد. دست‌ها حتی بعد از رسیدن به زیربغل هم حرکت رو به بالایشان را ادامه می‌ٔهند و دختر را بلند می‌کنند. مرد درشت هیکل، وای.تی. را مثل یک کودک سه ساله از پشت پیشخوان بلند می‌کند و در کنار خودش به زمین می‌گذارد. وای.تی. بر می‌گردد تا رییس بابوشکاها را ببیند. زن چاق در مخلوطی از تعجب، ترس و عصبانیت معلق است اما در نهایت ترس است که پیروز می‌شود. زن چشمانش را پایین می‌اندازد، برمی‌گردد و سراغ یک بابوشکای دیگر می‌رود تا او را در ردیف غذاخوری جایگزین وای.تی. کند.

وای.تی. با صدای لرزان و هیجان زده می‌گوید «ممنون از سرویس خوب حمل و نقل. ولی نمی‌خواستی ناهار بخوری؟»

مرد می‌گوید «نه. می‌خواستم بروم بیرون.»

«بیرون؟ وقتی روی کلک هستی کدام بیرون می‌توانی بروی؟»

«بیا. خواهی دید.»

مرد او را به راهرو و بعد از پله‌هایی فلزی به عرشه هدایت می‌کند. نزدیک غروب است و اتاقک دیده‌بانی انترپرایز سیاه‌تر از هوایی دیده می‌شود که لحظه به لحظه در حال تاریکتر شدن است. در حال حاضر هیچ کدام از چراغ‌های کشتی روشن نیست و سیاهی تنها چیزی است که در اطراف دیده می‌شود.

آن‌ها روی عرشه راه می‌روند تا به دماغه کشتی می‌رسند. ده متر پایین‌تر آب است. درست آن پایین بخش خوشبخت و تمیز شناور قرار دارد که روس‌ها آن را اشغال کرده‌اند. تنها یک راه باریک بین این بخش و بدنه اصلی شناور وجود دارد. این مسیر توسط مردان سیاه‌پوش و اسلحه به دست، حفاظت می‌شود. در اطراف خبری از پله یا نردبان نیست اما مرد آلوئت بزرگ، طنابی را که از لبه کشتی آویزان شده به دست می‌گیرد، آن را به یک دست و یک پایش می‌پیچد و با دست دیگر کمر وای.تی. را گرفته، او را از روی زمین بلند می‌کند و زیر بغل می‌زند. آن‌ها به پایین سرازیر می‌شوند.

وای.تی. جیغ نمی‌کشد. طناب را حس می‌کند که به بدن مرد فشرده شده و فشار بازوی دیگر مرد را که دور بدن خودش محکم می‌شود. برای یک لحظه نمی‌تواند حتی نفس بکشد اما بعد فشار کمتر شده، او کاملا در بین بازو و بدن مرد قرار گرفته است.

دختر دستش را برای چند لحظه پایین نگه می‌دارد اما بعد آن را بالا می‌آورد و به دور گردن مرد می‌اندازد و بدن خودش را تا جایی که می‌تواند به بدن مرد می‌چسباند و سعی می‌کند دیگر تکان نخورد. مرد متر به متر از طناب پایین می‌رود و بعد از شاید یک دقیقه، آن‌ها به بخش تمیز و پاکیزه‌ای که نسخه روسی کلک است، پا می‌گذراند.

وای.تی. می‌پرسد «اسم تو چیست؟»

مرد پاسخ می‌دهد «دیمیتری راوینوف. مشهور به راون.»

اوه لعنت. 

ارتباط بین قایق‌ها، نامنظم و غیرقابل پیش‌بینی است. برای رسیدن از نقطه الف به نقطه ب باید مدام بین آن‌ها جلو و عقب بروید. اما راون می‌داند که کجا می‌رود. او گاهی از دختر جلو می‌افتد اما هربار با حوصله می‌ایستد تا وای.تی. به او برسد و دستش را برای کمک دراز می‌کند. گاهی هم وقتی به عقب برمی‌گردد و وای.تی. را که بسیار آهسته‌تر از او حرکت می‌کند نگاه می‌کند لبخندی به لب می‌آورد به این معنا که «می‌توانم به تو صدمه بزنم، اما این کار را نمی‌کنم.»

به جایی رسیده‌اند که بخش روسی از بقیه شناور توسط پلی که با مردان یوزی به دست محافظت می‌شود، جدا شده. راون بدون توجه به محافظان، دست وای.تی. را می‌گیرد و به سمت پل می‌رود و از آن رد می‌شود. وای.تی. سعی می‌کند کاملا خودش را به راون بچسباند تا بتواند راحت‌تر از زیر نگاه نگهبان‌های آسیایی که مثل یک خوراکی ناب به او نگاه می‌کنند، رد شود. او ناگهان متوجه می‌شود که روی شناور است. واقعا روی خود شناور.

راون می‌گوید «این‌ها ویتنامی‌های هنگ کنگ هستند. اول در ویتنام بودند اما بعد که جنگ شد با قایق به هنگ‌کنگ آمدند و دو سه نسل است که آنجا روی قایق‌های حصیری‌شان زندگی می‌کنند. نترس. اینها برایت خطری ندارند.»

وای.تی. می‌گوید «فکر نمی‌کنم بتوانم راه برگشتم را پیدا کنم.»

«راحت باش. دوست دخترهای من هیچ وقت گم نشده‌اند.»

«قبلا دوست دختر داشته‌ای؟»

راون سرش را به عقب می‌اندازد می‌خندد و می‌گوید «قدیم‌ها خیلی زیاد. اما در این چند سال کمتر.»

«اوه واقعا؟ قدیم‌ها؟ همان موقع بود که این تتو را صاحب شدی؟»

«بله. من الکلی هستم. قدیم‌ها کلی دردسر درست می‌کردم. الان هشت سال است که مست نکرده‌ام.»

«پس چرا همه از تو می‌ترسند؟»

راون به سمت او برمی‌گردد و با خوشحالی می‌خندد و توضیح می‌دهد «چون من بیش از حد بیرحم هستم. همین‌طور کارا. می‌دانی؟ یک قاتل خونسرد.»

وای.تی. می‌خندد. رواون هم همین‌طور.

وای.تی. می‌گوید «شغلت چیست؟»

«نیزه‌انداز.»

به نظر وای.تی. شغل جالبی است. می‌پرسد «مثل قهرمان موبی دیک؟ این کتاب را در مدرسه خوانده. همه همکلاسی‌ها و حتی بچه مثبت‌ها نظرشان این بود که کتاب حوصله سر بر است اما او از هر چیز مرتبط با نیزه‌اندازی خوشش می‌آید.

«نه. در مقایسه با من، قهرمان موبی دیک یک بچه مزلف بیشتر نیست.»

«به چه چیزهایی نیزه پرت می‌کنی؟»

«هر چیزی که فکرش را بکنی.»

از اینجا به بعد دختر فقط به راون نگاه می‌کند. یا به اشیای بیجان اطراف. چون در غیراینصورت مجبور است در هزاران چشمی نگاه کند که به او خیره شده‌اند. این در زندگی این مدت‌اش تغییر بزرگی است.

اینجا وضعیت با دنیای خشکی فرق می‌کند. در کلک هیچ حوزه خصوصی‌ای وجود ندارد چرا که برای رسیدن به هر جایی باید از روی قایق‌هایی رد شوید که هر کدامشان حداقل مسکن سه دو جین آدم هستند. راه رفتن در اینجا مثل این است که برای رسیدن به جایی لازم باشد از وسط اتاق پذیرایی، اتاق خواب، حمام و دستشویی دیگران رد شوید. طبیعتا آن‌ها هم شما را نگاه می‌کنند. 

آن‌ها به یک شناور نسبتا بزرگ رسیده‌اند که از بشکه‌های خالی نفت ساخته شده. دو مرد ویتنامی بر روی گوشه‌‌ای از آن مشغول جر و بحث در مورد چیزی شبیه یک قطعه ماهی هستند. مردی که رویش به آن‌ها است، آمدنشان را می‌بیند. چشمانش یک لحظه روی وای.تی. می‌چرخد و بعد روی راون قفل می‌شود و صاحب چشم‌ها، یک قدم عقب می‌رود. طرف مقابل دعوا که پشتش به آن‌ها است نیز برمی‌گردد و با دیدن راون به معنی واقعی کلمه به هوا می‌جهد و از سر ترس، ناله می‌کند. هر دو به سرعت خود را از سر راه راون کنار می‌کشند.

حالا وای.تی. چیز مهمی را فهمیده: این مردم به او نگاه نمی‌کنند. نگاه هیچ کس حتی یک ثانیه هم روی او توقف نمی‌کند بلکه همه به راون چشم دوخته‌اند. این نگاه‌های خیره، نگاه به یک نفر آدم مشهور نیست بلکه نگاهی است برای زنده ماندن. همه این آدم‌های خشن و بی‌باک روی کلک، مثل سگ از راون می‌ترسند.

و وای.تی. با راون قرار عاشقانه دارد.

و همه چیز تازه شروع شده.

از یک اتاق پذیرایی ویتنامی دیگر که رد می‌شوند، وای.تی. به یاد یکی از مشقت‌بارترین مکالماتش با مادرش می‌افتد که طی آن - یک سال قبل - مادرش تلاش می‌کرد به او توضیح بدهد که اگر پسری سعی کرد با او بیش از حد گرم بگیرد چکار باید بکند. یادش می‌آید که گفته بود «باشه مامان. این را یادم نگاه می‌دارم. قول می‌دهم که فراموش نکنم.» اما وای.تی. همان زمان هم می‌دانست که این نصایح به هیچ دردی نخواهند خورد و حالا این نظرش، عملا در حال اثبات شدن است.

# فصل چهل و هشت

در قایق نجات، چهار مرد نشسته‌اند: هیرو پرتاگونیست - اطلاعات جمع کن مستقل شرکت مرکزی اطلاعات که فقط در به اصطلاح عملیات «خشک» شرکت می‌کند یعنی فقط یک جا می‌نشیند، اطلاعات را ذخیره می‌کند و بعد آن‌ها را به کتابخانه - بانک اطلاعاتی سی.آی.سی. - می‌فرستد بدون اینکه خودش را درگیر عملیات کند. حالا او درگیر یک عملیات «خیس» است. هیرو به دو شمشیر و یک هفت‌تیر نه میلیمتری نیمه اتوماتیک مجهز است که برای آن دو خشاب یازده ‌تایی گلوله دارد. 

ویک که نام فامیل‌اش مشخص نیست، اگر هنوز فرم‌های شماره ۱۰۴۰ مالیات رواج داشتند باید در قسمت شغل می‌نوشت «تک تیرانداز». او دقیقا مانند یک تک تیرانداز کلاسیک، محجوب و کم حرف است. اسلحه او یک تفنگ بلند کالیبربالا است به همراه یک مکانیزم زمخت که بر رویش نصب شده. اگر ویک از بهترین‌ها در شغل خود نبود، به جای این مکانیزم یک دوربین قوی بالای تفنگ‌اش داشت. هیرو هرچند کاربرد مکانیزم را نمی‌داند، اما حدس می‌زند که این مجموعه باد شامل حسگرهای قوی‌ای باشد که می‌تواند در هدف گیری کمک کند. به احتمال زیاد ویک اسلحه‌های کوچکتر و مخفی نیز به همراه دارد.

الیوت چانگ. الیوت تا چند دقیقه قبل کاپیتان کشتی‌ای به نام کولون بود اما الان احتمالا باید در حال تغییر شغل باشد. الیوت در وات بزرگ شده و انگلیسی‌اش مثل سیاه پوست‌ها است. از نظر ژنتیکی الیوت یک چینی تمام عیار است. او به انگلیسی سیاه و سفید، کانتونیز و تاکسی‌لینگا تسلط دارد و کمی هم ویتنامی، اسپانیایی و ماندارین صحبت می‌کند. الیوت یک هفت‌تیر مگنوم ۰.۴۴ دارد، البته «فقط برای هالیبوت». ماهی‌های هالیبوت‌ گاهی آنقدر بزرگ می‌شوند که بعد از به دام افتادن و رسیدن به عرشه کشتی می‌توانند با تکان‌های شدیدشان به انسان‌ها صدمه بزنند. الیوت قبل از رسیدن هالیبوت به عرشه کشتی، چند تیر در سر آن خالی می‌کند تا مطمئن باشد که کسی از ماهیگیری صدمه نخواهد دید. این تنها کاربرد هفت‌تیری است که به همراه دارد. نیازهای امنیتی کشتی توسط دیگر افرادی که متخصص اینکار هستند، تامین می‌شود.

«چشم‌ماهی». این همان مرد چشم شیشه‌ای است. این اسم مستعار، تنها چیزی است که از آن برای معرفی خودش استفاده می‌کند. اسلحه او یک چمدان بزرگ، پهن و سیاه است.

چمدان، سنگین و قرص و محکم است، با چرخ‌های توکار و وزنی که بعد از تلاشی طاقت فرسا برای تکان دادنش، هیرو حدود یک تن تخمینش می‌زند. وزن چمدان، کف قایق نجات را به شکل یک مخروط درآورده. یک چیز خاص هم به چمدان متصل است: یک کابل یا لوله به کلفتی ده سانتی‌متر و طول دو متر که از یک گوشه چمدان بیرون آمده و از لبه قایق به درون آب افتاده است. در سر این شاخک مشکوک، یک تکه فلز به اندازه یک سطل آشغال کوچک متصل است اما رویه این جسم فلزی آنقدر با مهارت به شاخه‌های باریک و اجزای فلس مانند تقسیم شده که در آب اندازه‌اش بسیار بزرگتر به نظر می‌رسد. هیرو فقط برای چند لحظه کوتاه این جسم را بیرون از آب دید. فقط وقتی که مشغول انتقال چمدان به داخل قایق نجات بودند. در آن لحظات فلز به رنگ سرخ می‌درخشید. حالا - در واقع از لحظه‌ای که جسم را به داخل آب انداخته‌اند - رنگ آن به خاکستری کم رنگی تبدیل شده که به خاطر آب همیشه در حال غلیان اطراف آن که مانند فراکتال‌های ابدی، از میله‌ها و فلس‌ها می‌جوشد، بخار می‌شود، می‌پچید و بالا می‌آید، چندان قابل تشخیص نیست. قایق نجات بدون موتور،‌ حالا مانند یک کشتی بخار بزرگ، مه سفیدی در پشت سر خودش راه انداخته است. نه هیرو و نه الیوت نیازی نمی‌بینند درباره این واقعیت بدیهی که چشم‌ماهی با یک نیروگاهی اتمی کوچک و خودکفا - شبیه چیزی که مو‌ش‌طوری‌ها استفاده می‌کنند - سفر می‌کنند حرف بزنند یا حتی به آن دقت کنند. تا وقتی که خود چشم‌ماهی در این باره حرف نزده، مطرح کردن این بحث بی‌ادبانه به نظر می‌رسد. 

همه سرنشینان قایق نجات، لباس‌های سرتاسری نارنجی رنگی به تن دارند که برادرزاده‌های اقیانوس شمالی جلیقه‌های نجات معمولی هستند. این لباس‌ها زمخت و کلفتند اما الیوت چانگ اصرار دارد هر چند دقیقه یک‌بار توضیح بدهد که اینها بسیار برای این شرایط مناسبند چون تنها کاری که یک جلیقه نجات معمولی در اقیانوس شمالی می‌کند این است که باعث شود جسد انسان روی آب معلق بماند.

قایق نجات یک کلک بادی سه متری است که روی آن هیچ نیروی محرکه‌ای تعبیه نشده است. این قایق یک چادر ضد آب دارد که با بستن زیبپش، می‌تواند به شکل کامل روی آن را بپوشاند و قایق را تبدیل به کپسولی کند که حتی در بدترین طوفان‌ها هم داخلش نشود. 

برای دو روز باد سردی که از کوه‌‌ها می‌وزد آن‌ها را از اورگون دور می‌کند و به سوی آب‌های آزاد می‌راند. الیوت با هیجان توضیح می‌دهد که این قایق در روزهای دوری ساخته شده که نیروی دریایی واحدی وجود داشته و به راحتی می‌توانسته چنین قایق‌هایی را در دریا رصد کند و مسافران سرگردان آن را نجات دهد. تنها کاری که آن روزها لازم بود برای نجات پیدا کردن بکنید این بود که روی آب شناور بمانید و نارنجی باشید. چشم‌ماهی یک واکی-تاکی دارد اما برد آن کوتاه است. کامپیوتر هیرو هم می‌تواند به شبکه وصل شود اما درست مانند یک تلفن همراه، در وسط ناکجاآباد به هیچ دردی نمی‌خورد. 

وقتی هوا به شدت بارانی است، آن‌ها زیر چادر می‌نشینند. وقتی باران کمتر می‌شود، روی آن می‌نشینند و با این‌کار وقت را می‌گذرانند.

طبیعتا هیرو زمان زیاد را با کامپیوترش ور می‌رود. گیرافتادن در یک قایق نجات شناور در اقیانوس، برای یک هکر عالی است.

ویک کتاب کاغذی‌ای را که وقتی کولون منفجر شد در جیب جلیقه مافیایش داشت می‌خواند و دوباره می‌خواند. گذراندن این روزهای آرام برای او راحت‌تر از بقیه است چون به عنوان یک تک تیرانداز اسنایپر به دست، کشتن زمان بخشی از شغل او است.

الیوت با دوربین دو چشمی‌اش به اطراف نگاه می‌کند هرچند که چیز زیادی برای دیدن وجود ندارد. او مثل کاپیتان‌های کشتی مدت زیادی را صرف صحبت کردن در مورد وضعیت قایق و شرایط آن می‌کند و مدت زیادی را هم صرف ماهیگیری می‌کند. آن‌ها ذخیره کافی از موارد خوراکی در قایق دارند ولی به هرحال هالیبوت و سالمون تازه جذابیت خودش را دارد.

چشم‌ماهی چیزی که به نظر می‌رسد دفترچه راهنمای صندوق سیاه سنگین است را در دست گرفته و زمین نمی‌گذارد. این دفترچه یک زونکن سه بست کوچک است با کاغذهای پرینت شده لیزری. زونکن یک نمونه ارزان است که از هر لوازم‌التحریر فروشی می‌شود خرید. این برای هیرو یک نشانه آشنا است: ابزاری آنقدر جدید در دنیای تکنولوژی که راهنمایش را به شکل موردی و دست‌ساز چاپ کرده‌اند. همه دستگاه‌های فنی بالاخره باید به نوعی راهنما داشته باشند اما بعضی از آن‌ها از جمله همین چمدان آنقدر جدید هستند که راهنماهایشان را خود طراحان اصلی و توسعه دهندگان اصلی نوشته‌اند. این راهنماها معمولا بدون علاقه نوشته شده‌اند و پر هستند از اصطلاح‌های فنی و جواب اصلی‌ترین سوالات کاربر را در آخرین جملات می‌دهند. این راهنماها را چند نفر روی یک برنامه متن پرداز می‌نویسند و بعد با یک پرینتر لیزی چاپ می‌کنند و بعد از سوراخ کردن در یک زونکن ارزان که از سر خیابان خریده‌اند می‌گذارند و خلاص. 

اما این راهنما چشم‌ماهی را برای مدتی طولانی مشغول نگه نمی‌دارد. او در بقیه مواقع می‌نشیند و به افق چشم می‌دوزد. طوری که انگار انتظار دارد به ناگهان سیسیل را ببیند. حتی سیسیل هم ظاهر نمی‌شود و او از اینکه عملیاتش شکست خورده غمگین‌تر می‌شود و زیر لب غرغر می‌کند و با خودش حرف می‌زند و سعی می‌کند راهی برای نجات نقشه اصلی پیدا کند.

هیرو می‌گوید «اگر ناراحت نمی‌شوی می‌توان بپرسم که اصولا ماموریت اصلی چه بود؟»

چشم‌ماهی مدتی به این موضوع فکر می‌کند. «خب بستگی دارد چطور به آن نگاهی کنی. در ظاهر عملیات من این بود که یک دختر پانزده ساله را از این عوضی‌ها پس بگیرم. تاکتیک مورد استفاده این بود که یکسری کله گنده را گروگان بگیریم و با آن بچه عوض کنیم.»

«و این دختر پانزده ساله که بود؟»

چشم‌ماهی بی‌اعتنا می‌گوید «می‌شناسی‌اش. وای.تی.»

«واقعا کل هدف همین بود؟»

«هیرو! نکته مهم این است که درک کنی مافیا چطور کار می‌کند. روش مافیا این است که اهداف بزرگ را با پوشش دنبال کردن کارها بر اساس روابط فردی پیش می‌برد. برای مثال وقتی تو مسوول تحویل پیتزا بودی، پیتزا را سریع نمی‌بردی چون از این طریق پول بیشتری به دست می‌آوردی یا حتی به این خاطر که این یک سیاست عمومی در مافیا بود. تو پیتزا را سریع می‌بردی چون مشغول انجام تعهد به رابطه شخصی عمو انزو و تک تک مشتری‌ها بودی. این شکل نگاه به کارها باعث می‌شود که جلوی رشد ایدئولوژی‌هایی که انسان‌ را کنار می‌زنند گرفته شود. ایدئولوژی مثل ویروس است. پس گرفتن این دختر هم چیزی بیشتر از پس گرفتن یک بچه است. این نمود واقعی اهداف و خط مشی‌های ما است. و ما از چیزهای واقعی خوشمان می‌آید. این‌طور نیست ویک؟»

ویک اول به موافقت لبخندی می زند که سریعا به خنده تبدیل می‌شود. 

هیرو می‌گوید «و هدف واقعی این عملیات چیست؟»

چشم‌ماهی جواب می‌دهد «این در حوزه کاری من نیست. اما فکر کنم عمو انزو یک مشکل جدی با ال. باب. رایف دارد.»

هیرو در فلت‌لند است. یک دلیل اینجا بودن، مصرف کمتر باتری‌های کامپیوتر است: رندر کردن یک دفتر سه بعدی نیاز به کار تمام وقت پردازنده دارد در حالی که گشت و گذار در یک محیط دو بعدی، توان پردازشی خیلی کمی نیاز دارد که به نوبه خود به معنی مصرف بسیار کمتر باتری است.

اما دلیل اصلی اینکه هیرو پروتاگونیست - آخرین هکر مستقل - در فلت‌لند است، این است که دارد هک می‌کند. وقتی هکرها مشغول هک هستند، نیازی به فضای صوری متاورس و آواتارها ندارند. آن‌ها برای هک کردن به زیر این لایه‌ها می‌روند. به لایه‌هایی پر از اطلاعات، کدها و نام‌شاب‌هایی که تعریف کننده لایه‌های بالاترند. در این سرزمین اموات، هر چیزی که در دنیای بالا دست دیده می‌شود - از متاورس و محیط‌های سه بعدی زیبا و تمام چیزهای موجود دیگر - متناظر هستند با فایل‌هایی متنی ساده: ردیف‌هایی از حروف بر روی صفحه‌هایی دیجیتال. چیزی شبیه روزهای قدیم که مردم با استفاده از کارت‌های پانچ برای تله‌تایپ‌ها و کامپیوترهای آی.بی.ام. برنامه می‌نوشتند.

از آن دوران به بعد، ابزارهای برنامه‌نویسی کاربر پسندتر ایجاد شدند. حالا این امکان وجود دارد که آدم‌ها در پشت میزهای کارشان در متاورس بنشینند و با چسباندن قطعات کوچک به همدیگر، برنامه‌های بزرگتر درست کنند. شبیه لگو. اما یک هکر واقعی هیچ وقت از چنین تکنیک‌هایی استفاده نمی‌کند - درست همآن‌طور که یک مکانیک برای تعمیر خودرو پشت فرمان نمی‌نشیند و به نشانگرهای بچه‌گانه روی داشبورد نگاه نمی‌کند. 

هیرو نمی‌داند که دارد روی چه چیزی کار می‌کند یا قرار است به کجا برسد. مشکلی هم نیست. به هرحال اکثر زمان برنامه‌نویسی به ساختن زیربنایی می‌گذرد که در نگاه اول ارتباط معناداری با جوابی که قرار است به آن برسیم ندارد.

او یک چیز را می‌داند: حالا متاورس جایی است که ممکن است در آن کشته شوید. حداقل این امکان وجود دارد که مغزتان به شکلی تغییر کند که فرقی با مرگ نداشته باشد. این یک تغییر بنیادی در ماهیت آنجاست. مثل این است که کسی تفنگ را به بهشت قاچاق کرده باشد.

حالا او می‌بیند که اتفاقا همه چیز طبیعی پیش رفته است. از اول هم متاورس شدیدا آسیب پذیر بوده. آن‌ها فکر کرده بودند که بدترین اتفاق ممکن این است که ویروسی از متاورس به کامپیوتر شما منتقل شود و مجبور شوید چشمی را بردارید و کامپیوتر را ریست کنید. شاید هم اگر کسی آن‌قدر احمق باشد که هیچ برنامه حفاظتی نصب نکرده باشد، بخشی از اطلاعات کامپیوترش را از دست بدهد اما حداکثر جریان همین است. به همین دلیل متاورس کاملا باز و بدون دفاع طراحی شده. مثل فرودگاه‌ها در روزهای قبل از بمب و دستگاه‌های اشعه ایکس. یا مثل مدرسه‌ها در دورانی که هر کس می‌توانست با یک مسلسل وارد آن شود و همه را به رگبار ببندد. در متاورس هم هرکس می‌تواند بیاید تو و هر کاری که می‌خواهد بکند. اینجا نه پلیس هست و نه کسی می‌تواند از خودش محافظت کند. امکان تعقیب آدم‌های بد هم نیست. عوض کردن این وضعیت نیاز به کار فراوان دارد - تغییر ساختاری سیستم به همراه متقاعد کردم آدم‌ها به استفاده از سیستم جدید و همکاری شرکت‌ها در کل جهان. 

در این میان شاید کسانی که زیر و روی سیستم را می‌دانند بتوانند کاری بکنند. چند هک کوچک ممکن است تغییر بزرگی در سیستم ایجاد کند. یک هکر مستقل می‌تواند کلی کار مفید بکند، سال‌ها سریعتر از آنکه شرکت‌های عظیم تصمیم بگیرند و بتوانند اقدامی کنند. 

ویروسی که باعث متلاشی شدن مغز دیوید شد، یک رشته باینری بود که به شکل یک بیت‌مپ خودش را به او نشان داد - مجموعه‌ای از نقاط سیاه و سفید که سیاه نماینده یک بود و سفید نماینده صفر. آن‌ها بیت‌مپ را روی تومارها نوشته بودند و به آواتارهایی داده بودند که در متاورس راه بیافتند و آن را به قربانیان نشان دهند.

کلینت که می‌خواست هیرو را در خورشید سیاه آلوده کند شکست خورد و تومار را جا گذاشت. او فکر نکرده بود که ممکن است دستانش را از دست بدهد. هیرو جسد را به تونل‌های زیرزمینی برد و به گورکن‌ها سپرد که آن را دفن کنند. بعد تومار را به کارگاهش رساند و بنا به تعریف، هر چیزی که در کارگاهش باشد، فقط در کامپیوتر شخصی خودش ذخیره خواهد شد. برای دسترسی به تومار، او نیازی ندارد که به شبکه وصل شود. 

کار کردن با قطعه اطلاعاتی که می‌تواند شما را بکشد آسان نیست، اما قابل اجرا است. در واقعیت هم مردمان زیادی با مواد خطرناک سر و کار دارند؛ ایزوتوپ‌های رادیو اکتیو و مواد سمی. تنها مساله مهم این است که باید ابزارهای مناسب داشته باشید: بازوهای کنترل شونده از راه دور، دستکش، عینک، محافظ بدن و غیره. در فلت‌لند، وقتی به ابزاری احتیاج دارید کافی است بنشینید و آن را بنویسید. هیرو هم می‌نشیند و ابزارهایی را می‌نویسد که به او اجازه می‌دهند محتویات تومار را بدون دیدن آن، تغییر دهد. 

تومار هم مانند هر چیز قابل رویت دیگری در متاورس یک نرم‌افزار است حاوی کدهایی که شکل آن را توضیح می‌دهند. کامپیوتر شما این کدها را می‌خوانند و متوجه می‌شود که چگونه باید آن را نمایش دهد. همچنین زیربرنامه‌هایی وجود دارند که مفاهیم باز و بسته شدن تومار را تعریف می‌کنند. در درون این نرم‌افزار، مجموعه دیگری از اطلاعات دفن شده که در واقع متن اصلی تومار است: نسخه دیجیتالی ویروس اسنوکرش. 

وقتی ویروس باز شود و هیرو بتواند آن را ایزوله کند، نوشتن برنامه‌ای به نام اسنواسکن که بتواند آن را تشخیص دهد ساده است. اسنواسکن یک جور دارو است. یعنی کدی که می‌تواند سیستم هیرو را در مقابل اسنوکرش محافظت کند. این کد حفاظی است هم برای سخت‌افزار و هم برای چیزی که اگر لاگوس بود آن را زیست‌افزار می‌نامید در مقابل ویروس اسنوکرش. این برنامه به شکل دائم اطلاعات ورودی به کامپیوتر را برای الگوهای مشابه اسنوکرش بررسی می‌کند و اگر متوجه چنین الگوی شود، جلوی آن را می‌گیرد. 

کار دیگری هم هست که باید در فلت‌لند بکند. هیرو مهارت خوبی در نوشتن آواتار دارد و می‌خواد برای خودش یک آواتار نامرئی بنویسد - فقط به این خاطر که در متاورس جدید و خطرناک، ممکن است روزی به درد بخورد. نوشتن یک آواتار نامرئی سخت نیست ولی خوب نوشتن آن کار زیادی می‌برد. تقریبا هر کسی می‌تواند آواتاری بنویسد که به چشم نیاید اما این آواتار مشکلات جدیدی درست خواهد کرد. در بعضی از زمین‌های متاورس - از جمله خورشید سیاه - سیستم باید ابعاد آواتار شما را بداند تا برخورد شما با دیگر آواتارها و اجسام را زیر نظر بگیرد. اگر جواب این سوال را با صفر بدهید یا عددی بیش از حد کوچک، یا موجب کرش کردن برنامه می‌شوید یا برنامه متوجه خواهد شد که کاسه‌ای زیر نیم کاسه است. ممکن است بتوانید خود را با کوچک کردن نامرئی کنید اما هر جا که بروید یا نمی‌توانید وارد شوید یا خرابی به بار خواهید آورد. در بسیاری جاها هم آواتارهای بزرگ ولی نامرئی ممنوع هستند. اگر آواتار شما هیچ نوری را برنگرداند یا کاملا شفاف باشد، تقریبا در همه جا غیرقانونی خواهد بود و در هیچ جا اجازه ورود نخواهد داشت. این ساده‌ترین و به دردنخورترین نوع آواتار نامرئی است که هرکسی می‌تواند آن را بنویسد. روش صحیح این است که آواتار را دیگر آواتارها نتوانند ببینند اما سیستم آن را نامرئی تشخیص ندهد. 

صدها نکته مانند این هستند که اگر هیرو دو سال گذشته را صرف ساختن آواتار برای افرادی مثل ویتالی چرنوبیل نکرده بود، هیچ کدامشان را نمی‌دانست. نوشتن یک آواتار واقعا خوب و نامرئی از صفر، زمان زیادی می‌برد اما او می‌تواند در عرض چند ساعت با چسباندن قطعات مختلف آواتارهایی که قبلا نوشته به یکدیگر و ایجاد تغییرات لازم در آن‌ها، این کار را تمام کند. این روشی است که اکثر هکرها با استفاده از آن کارهایشان را سرعت می‌بخشند. 

حین گشتن در فایل‌هایش، به شاخه‌ای برمی‌خورد مربوط به کد یک وسیله نقلیه متعلق روزهای قدیم متاورس - زمانی که مونوریل هنوز ساخته نشده بود. آن روزها تنها روش حرکت در متاورس راه رفتن بود یا نوشتن قطعه‌ای برنامه شبیه‌ساز که بتواند آواتارها را سریع‌تر از راه رفتن جابجا کند.

در روزهای اولیه که متاورس چیزی بیشتر از یک توپ سیاه نبود،‌ حرکت در آن مشکلی نبود. بعدها که مردم به آن آمدند و خیابان‌ها ساخته شد، حرکت در متاورس پیچیده و پیچیده‌تر شد. در خیابان می‌توانید از داخل آوتار دیگر مردم رد بشوید اما دیوارها باید بتوانند جلوی شما را بگیرند. همین‌طور حق عبور از قطعات زمین خصوصی را هم نباید داشته باشید و همین‌طور خودروهای دیگر و قطعات دائمی خیابان مانند بنادر و مونوریل هم باید غیرقابل عبور باشند. در صورتی که سعی کنید از چنین اجسامی رد شوید، نباید بمیرید یا نباید از سیستم بیرون انداخته شوید بلکه کافی است مانند یک شخصیت کارتونی قدیمی که به دیوار می‌رسد، در حینی که به راه رفتن ادامه می‌دهید، جلو نروید. 

به عبارت دیگر، به همان سرعتی که متاورس پر شد از اجسام غیرقابل عبور، مساله حرکت سریع در آن هم تبدیل شده به مساله‌ای پیچیده. حالا دیگر قابلیت مانور و اندازه خودرو مهم شده بود. هیرو و دیوید و بقیه تیم از اینجا شروع کردند به کنار گذاشتن ابزارهای حمل و نقل عجیبی مثل خانه‌های چرخدار و کشتی‌های خشکی‌پیما و کالسکه‌های آتشین و هیولاهای رام و نوشتن ابزارهایی با مانور بالا و سرعت زیاد. به طور خاص موتورسیکلت‌ها.

در متاورس هر وسیله‌ای می‌تواند با سرعت یک کوارک حرکت کند. محدودیت‌های فیزیکی در اینجا اصلا مطرح نیستند. متاورس نه مشکل نیروی محرکه دارد و نه اینترسی و نه حتی مقاومت هوا. اینجا نه تایرها زوزه می‌کشند و نه ترمزها قفل می‌کنند. تنها چیزی که اینجا باعث مشکل می‌شود، سرعت عکس‌العمل کاربر است. وقتی آن‌ها با موتورسیکلت‌هایشان در وسط شهر با سرعت یک ماخ مسابقه می‌دادند، نگرانی‌شان قدرت موتور نبود. نگرانی‌ها رابط کاربری بود. دگمه‌ها و کلیدهایی که اجازه می‌دادند کاربر شتاب، ترمز، پیچیدن و دیگر قابلیت‌های موتور طراحی شده را به بهینه‌ترین شکل و با کمترین تاخیر ممکن کنترل کند. در وسط یک شهر شلوغ و در رقابتی با موتوری با سرعت صوت، اگر فقط یک‌بار به چیزی برخورد کنید و سرعتتان ناگهان به صفر برسد، دوباره راه افتادن و ادامه دادن مسابقه تقریبا فایده‌ای نخواهد داشت. در این مسابقه اولین اشتباه باعث باخت شما خواهد شد. 

هیرو یک موتورسیکلت نسبتا خوب داشت. با این موتور در همه مسابقات خیابانی برنده بود. نه فقط به خاطر خوبی موتور که به خاطر عکس‌العمل‌های سریع فوق بشری‌‌اش. ولی به هرحال علاقه‌اش به شمشیربازی بیشتر از موتورسواری بود و این نرم‌افزارها مدت‌های مدیدی بود که کاربردی نداشت.

هیرو آخرین نسخه موتور را بارگذاری می‌کند و کمی با کنترل‌ها تمرین می‌کند. سیستم را از وضعیت دوبعدی به متاورس سه بعدی سوییچ می‌کند و مدتی در حیاط خانه‌اش با موتور تمرین می‌کند. بیرون حیاط چیزی به جز سیاهی محض نیست چون به شبکه وصل نشده. در این شرایط بودن در متاورس احساس تنهایی شدیدی ایجاد می‌کند. احساسی مثل تنها ماندن در یک قایق نجات در وسط اقیانوس.

# فصل چهل و نه

گاه گداری در دوردرست قایق‌هایی را می‌بینند. دو سه باری هم قایق‌ها جلو می‌آیند تا نگاه دقیق‌تری به آن‌ها بیاندازند، اما هیچکس حوصله نجات دادن کسی را ندارد. چند قایق هم همیشه در اطراف کلک گشت زنی می‌کنند اما احتمالا آن‌ها هم بر این عقیده هستند که در این قایق‌های کوچک نجات، چیز جذابی برای غارت کردن وجود ندارد. 

هر چند وقت یک‌بار هم یک قایق ماهیگیری آب‌های عمیق می‌بینند. قایق‌هایی به طول پانزده تا سی متر که قایق‌های سریع کوچک در اطرافش به کار مشغولند. 

وقتی الیوت اعلام می‌کند که این قایق‌ها متعلق به دزدان دریایی هستند، ویک و چشم‌ماهی گوش‌هایشان را تیز می‌کنند. ویک اسلحه‌اش را از کیسه مخصوصی که آن را از هر چیزی از جمله نمک دریا حفاظت می‌کند بیرون می‌آورد و مکانیزم بالای آن را باز می‌کند تا مانند یک دوربین با آن وضعیت را بررسی کند. هیرو دلیل اینکه برای اینکار باید آن را از اسلحه جدا می‌کرد نمی‌فهمد و تنها حدسش این است که در صورت جدا نکردن مکانیزم از اسلحه، کسی که به او چشم می‌دوخت احساس می‌کرد که قرار است هدف گلوله قرار بگیرد. 

هربار که یک قایق دزدان دریایی ظاهر می‌شود، به نوبت با دوربین تفنگ به آن نگاه می‌کنند و تمام حالت‌های حسگر را یکی یکی روشن و خاموش می‌کنند: نور مرئی، نور مادون قرمز و غیره و غیره. الیوت به اندازه کافی در نیروی دریایی بوده که رنگ پرچم همه گروه‌های دزدان دریایی را بشناسد. هربار که یکی از این کشتی‌ها ظاهر می‌شود، او رنگ ‌ها را می‌بیند و توضیح می‌دهد: یک‌بار کلینت ایستوود و گروهش برای چند دقیقه قایق آن‌ها را تعقیب کردند و بعد منصرف شدند. یک‌بار هم مگنیفیسنت سون قایق تجسسی فرستادند تا ببیند که آیا آن‌ها چیزی برای غارت دارند یا نه. هیرو یک جورهایی دوست داشت توسط این گروه اسیر گرفته شود چون آن‌ها زیباترین کشتی دزدان دریایی را داشتند: یک کشتی تفریحی لوکس با چراغ‌های بزرگی بر روی عرشه. اما این گروه شناسایی بدون گزارش مفیدی برگشتند و کشتی به آن‌ها حمله نکرد. دزدان دریایی احتمالا تحصیلاتی نداشتند و بخار دائمی‌ای که همیشه از پشت قایق کوچک نجات به هوا بلند می‌شد برایشان عجیب نبود. 

یک روز صبح، یک کرجی ماهی‌گیری بزرگ در کنارشان ظاهر شد. به ناگهان و از درون مه. هیرو مدتی بود که صدای موتور این قایق را می‌شنید اما فکر نمی‌کرد که اینقدر نزدیک باشد.

چشم‌ماهی می‌پرسد «اینها کی هستند؟» و جرعه‌ای دیگر از قهوه‌ای می‌نوشد که دیگر از آن متنفر شده است. تمام بدنش زیر یک پتوی فضایی است و تنها صورت و دست‌هایش از روپوش بیرون است. 

الیوت از دوربین نگاهی به کشتی می‌اندازد. او در کل آدمی نیست که از حالاتش بشود چیز خاصی خواند، اما این بار مشخص است که از چیزی که دیده اصلا خوشحال نیست. می‌گوید «این بروس لی است.»

چشم‌ماهی می‌گوید «از کجا فهمیدی؟»

الیوت می‌گوید «رنگ‌ها را نگاه کن.»

حالا دیگر کشتی آنقدر نزدیک است که همه می‌توانند پرچم کشتی را ببیند. پرچم قرمز است با یک مشت نقره‌ای روی آن که چند نانچاک اطرافش را گرفته‌اند. در دو طرف مشت نقره‌ای، حروف بی و ال به چشم می‌خورند.

چشم‌ماهی می‌گوید «و چه چیزشان با بقیه فرق دارد؟»

«خب رییسشان کسی است که اسم خودش را بروس لی گذاشته. می‌گویند جلیقه‌ای دارد با همین نشان در پشت»

«که چی؟»

«خب مساله این است که جلیقه نه دوخته شده نه رنگ شده. طرح مشت واقعا از پوست سر آدم درست شده.»

هیرو می‌گوید «یعنی چی؟»

«شایعه‌ای هست که اینها به کشتی‌های پناهی‌ها حمله می‌کرده‌اند و دنبال آدم‌هایی می‌گشتند که موی نقره‌ای یا قرمز داشته باشند و از پوست سر آن‌ها جلیقه می‌ساخته‌اند.»

هیرو هنوز نتوانسته این مفهوم را درک کند که چشم‌ماهی تصمیم عجیبی می‌گیرد. او می‌گوید «من می‌خواهم با این یارو بروس لی صحبت کنم. شخصیت جالبی است.»

الیوت می‌گوید «به خاطر چه چیز لعنتی‌ای می‌خواهی با این آدم روانی حرف بزنی؟»

هیرو ادامه می‌دهد «دقیقا! مجموعه چشم جاسوس را ندیده‌ای؟ این مرد دیوانه است!»

چشم‌ماهی دستش را به شکلی بالا می‌آورد گویی که کاتولیکی است که می‌خواهد توضیح بدهد که دلیل چیزی ماورای فهم بشر است. او می‌گوید «این تصمیم من است.»

الویت می‌گوید «و تو چه آدم لعنتی‌ای هستی؟»

چشم‌ماهی می‌گوید «رییس جمهور این قایق لعنتی! همین الان کاندیدا شدم. کس دیگری می‌خواهد رقابت کند؟»

ویک می‌گوید «بله! من.» این اولین بار است که در چهل و هشت ساعت اخیر حرف زده.

چشم‌ماهی به تک تک افراد نگاه می‌کند و می‌گوید «کسانی که به ویک رای می‌دهند اعلام کنند.»

و فقط خود ویک با هیجان دستش را بالا می‌برد.

چشم‌ماهی می‌گوید «من برنده شدم. حالا چطور باید این مردک بروس لی را راضی کنیم که بیاید با ما حرف بزند؟»

الیوت می‌گوید «چرا ممکن است بخواهند چنین کاری بکنند؟ ما چیزی نداریم که به درد این گی‌ها بخورد.»

چشم‌ماهی که لبخند صورتش را پوشانده می‌گوید «چی؟ می‌گویی اینها همجنس‌گرا هستند؟»

الیوت جواب می‌دهد «کثافت. چطور وقتی ماجرای پوست سر را گفتم حتی پلک هم نزدی؟»

چشم‌ماهی می‌گوید «برای اینکه آن اصلا برایم جذاب نبود.»

«به هرحال اگر برایت مهم است باید بگویم که این گروه به معنی‌ درست همجنس‌گرا نیستند اما به هرحال اهل معاشقه با مردها هستند. اینها دزدهای دریایی هستند و دنبال هر چیز گرم و معقری راه می‌افتند.»

چشم‌ماهی تصمیم نهایی را می‌گیرد «باشه. شما دو نفر! هیرو و الیوت! شما چینی هستید. لباس‌هایتان را در بیاوردید.»

«چی؟»

«انجام بدهید. من رییس جمهور قایق هستم. یادتان رفته؟ می‌خواهید ویک مجبورتان کند؟»

الیوت و هیرو نمی‌توانند جلوی نگاه کردنشان به ویک را بگیرند که مانند یک کیسه شن در یک طرف قایق نشسته است. چیزی در چهره ساکت و بی‌حوصله او هست که او را ترسناک می‌کند. 

چشم‌ماهی می‌گوید «همین حالا! یا مجبور می‌شوم به ویک بگویم که شما را بکشد.»

الیوت و هیرو که زیر لب غر می‌زنند، زیپ پوشش سرتاسری را پایین می‌کشند و می‌گذارند روپوش نارنجی به کف قایق بیافتد. بعد لباس‌های دیگر را هم در می‌آورند و پوست سفید و صافشان بعد از چند روز برای اولین بار با هوای آزاد تماس پیدا می‌کند. قایق ماهی‌گیری جلوتر می‌آید و در ده متری آن‌ها می‌ایستد و موتورهایش را خاموش می‌کند. آن‌ها کاملا مجهزند. نیم دوجین تیربار و یک موشک انداز به همراه دو رادار و مسلسل‌های کالیبر پنجاه نصب شده در دو سر قایق. در حال حاضر کسی پشت اسلحه‌ها نیست. به پشت لنج ماهیگیری دو قایق موتوری سریع بسته شده و یک کشتی تفریحی دوازده متری هم با موتور خودش به دنبال آن حرکت می‌کند. 

دسته بروس لی، ۲۰ تا ۲۵ نفر هستند و حالا همه در کنار نرده‌های قایق جمع شده‌اند و می‌خندند، سوت و زوزه می‌کشند و کاندوم‌های باز را در هوا تکان می‌دهند.

چشم‌ماهی با خنده می‌گوید «نگران نباشید رفقا. اجازه نمی‌دهم ترتیب شما را بدهند.»

الیوت می‌گوید «چکار می‌خواهی بکنی؟ فرمان عمومی پاپ را به دستشان بدهی که رابطه مردان ناصحیح است؟»

چشم‌ماهی می‌گوید «مطمئن هستم که به استدلال گوش خواهند داد.»

الیوت می‌گوید «این آدم‌ها از مافیا نمی‌ترسند، اگر این نقشه مسخره‌ات است.»

«خب تنها دلیل اینکه نمی‌ترسند این است که ما را به خوبی نشناخته‌اند.»

در نهایت خود بروس لی هم ظاهر می‌شود. مردی تقریبا چهل ساله در جلیقه‌ای غیرعادی که روی آن یک نوار فشنگ بسته و یک شمشیر سامورایی هم به کمر دارد - هیرو دوست دارد در این باره هم که شده با او حرف بزند و نانچاک‌ها و تصاویر قرمز و نقره‌ای که روی جلیقه‌اش حک شده‌اند.

او به آن‌ها لبخند وسیعی می‌زند و با انگشت اشاره موافقت خود را با وضع هیرو و الیوت اعلام می‌کند. سپس یک‌بار طول قایق را بالا و پایین می‌رود و دستش را به کف دست مردانش می‌کوبد و آن‌ها را تشویق می‌کند. او هرچند نفر یک‌بار، به کاندوم در دست مردها اشاره می‌کند و آن‌ها کاندوم را به لب می‌برند و باد می‌کنند. بروس لی کاندوم باد شده را فشار می‌دهد تا مطمئن شود که سوراخ نیست. ظاهرا مقررات در کشتی بسیار جدی است.

هیرو نمی‌تواند از پوست سر آدم‌هایی که به جلیقه بروس لی دوخته شده‌اند چشم بردارد. بقیه دزدان دریایی که این را می‌بینند پوست‌های دوخته شده به پشت جلیقه‌های خودشان را نشان می‌دهند و به هیرو لبخند می‌زنند. برداشت هیرو این است که رنگ همه جلیقه‌ها بیش از حد مشابه است و احتمالا شهرت بروس لی در حمله به کشتی‌های بی‌شمار برای به دست آوردن حجم مورد نظر پوست سر، چندان هم واقعی نیست. او احتمال می‌دهد که بروس لی هر پوستی که به دستش رسیده را کنده و بعد رنگ کرده است. ابله.

در نهایت بروس لی دوباره به وسط کشتی می‌رسد و لبخند عظیمش را تحویل هیرو و الیوت می‌دهد. احتمالا خودش هم می‌داند که لبخند خوبی دارد و الماس‌هایی هم که دندان‌هایش چسبانده این لبخند را باشکوه‌تر کرده‌اند. 

او می‌گوید «قایق کوچک. شاید تعویض کالا. هان؟»

همه روی کلک لبخند تلخی می‌زنند. به جز ویک. 

«کجا می‌روید؟ غرب؟ هاهاها.»

بروس لی به هیرو و الیوت چشم می‌دوزد و انگشت اشاره‌اش را می‌چرخاند. منظورش این است که آن‌ها هم بچرخند و چیزی را که برای عرضه دارند نشان دهند. آن‌ها اطاعت می‌کنند.

بروس لی فریاد می‌کشد «قیمت؟» و هیاهوی خنده و شادی دزدان دریایی بلند می‌شود؛ و از همه بلندتر خود بروس لی. هیرو می‌تواند حس کند که سوراخ مقعدش به اندازه یک سوزن جمع شده.

الیوت می‌گوید «می‌پرسد ما چقدر قیمت داریم. مسخره‌مان می‌کنند. می‌دانند که اگر بخواهند می‌تواند بیایند اینجا و به رایگان هرچه می‌خواهند بردارند.»

چشم‌ماهی می‌گوید «چه خنده‌دار.». در حالی که هیرو و الیوت لخت در اقیانوس ایستاده‌اند و دزدان دریایی نگاهشان می‌کنند، این مرد زیر پتو نشسته و می‌خندد. حرامزاده.

بروس لی به موشک انداز روی عرشه اشاره می‌کند و می‌گوید «موشک کشتی. قبول؟ نه؟ باگ؟ موتورلا؟»

الیوت در همان وضع توضیح می‌دهد «موشک‌انداز آن‌ها، موشک ضد کشتی است. کلی قیمت دارد. باگ یک میکروچیپ است و موتورلا یک برند. مثل فورد یا شورولت. بروس لی اکثرا با لوازم الکترونیک سر و کار دارد. مثل بقیه دزدان دریایی آسیایی.»

چشم‌ماهی می‌گوید «یعنی می‌خواهد به جای شما دو تا یک موشک ضد کشتی به ما بدهد؟»

الیوت با خشم می‌گوید «نه احمق. مسخره‌مان می‌کند.» و چشم‌ماهی آرام جواب می‌دهد که «بگو ما یک قایق موتوردار می‌خواهیم.»

الیوت فریاد می‌کشد «یک زد، یک کیکر و یک فیلر.»

ناگهان بروس لی جدی می‌شود، کمی مکث می‌کند و می‌گوید «قابل فکر. آزمایش. کالیبر و حلق.»

الیوت زبان دریانوردی را ترجمه می‌کند به «می‌گوید که اول باید ما را بررسی کند. می‌خواهد ببیند چقدر تنگ هستیم و آیا می‌توانیم عضلات حلقمان را کنترل کنیم یا نه. اینها همه اصطلاح‌های صنعت فحشای شناور هستند.»

«دو تا کالیبر دوازده. هاهاها.»

«می‌گوید که به نظرش ما کالیبر دوازده هستیم. یعنی خیلی گشاد و بی‌ارزش.»

چشم‌ماهی سرخود فریاد می‌کشد «نه. نه. چهار.»

همه عرشه از هیجان و خنده منفجر می‌شود. 

بروس لی می‌گوید «غیرممکن.»

چشم‌ماهی جواب می‌دهد «دو تا. باکره.» و عرشه یک‌بار دیگر پر می‌شود از خنده‌ها، عربده‌ها و زوزه‌های مستهجن. یکی از دزدها یک پایش را روی نرده می‌گذارد و بدنش را بالا می گیرد و اصواتی غیرعادی سر می‌دهد «ba ka na zu ma lay ga no ma la aria ma na po no a ab zu ... ». حالا همه خنده‌ها متوقف شده و چهره دزدها جدی شده است. آن‌ها به نفر اول می‌پیوندند و اصوات را تکرار می‌کنند و هوا پر می‌شود از صداهای غیرقابل درک.

با راه افتادن سریع قایق نجات، پاهای هیرو از زیرش کنار می‌روند و بدنش به پایین می‌افتد. حین سقوط، بدن در حال افتادن الیوت را هم می‌بیند. 

وقتی به کف قایق می‌رسد چشمش را به سمت کشتی می‌چرخاند و با دیدن موج سیاهی که اطراف افراد روی عرشه را گرفته، صورتش را در هم می‌کشد. موج در یک لحظه از نفر اول شروع شده در کمتر از چشم به هم زدنی طول نرده کنار کشتی را طی کرده و بعد کل گروه را در بر گرفته است. اما این چیزی بیشتر از یک خطای دید نیست. در واقع این اصلا یک موج نیست. حالا قایق نجات کوچک آن‌ها حداقل سی متر از کشتی فاصله دارد - این فاصله تا لحظاتی قبل ده متر بود. خنده در روی عرشه متوقف شده و تنها صدایی که به گوش هیرو می‌رسد صدای نویز الکترونیکی است که سمت چشم‌ماهی می‌آید؛ همین‌طور از هوای اطراف او. صدای نویزی مثل هوم وسایل صوتی همراه با پاره شدن کاغذ از وسط. صدایی شبیه صدای ابرها پیش از غرش رعد.

هیرو تلاش می‌کند چشمانش را روی جزییات متمرکز کند. موجی که قبلا دیده بود ، چیزی نیست به جز خونی که انگار با یک تلمبه بزرگ از کشتی به بیرون پاشیده باشند. ظاهرا بدن دزدهای دریایی منفجر شده و خون را از داخل بدن‌هایشان به بیرون پاشیده است. عرشه کشتی حالا کاملا ساکت و بدون حرکت است، البته به جز خون و اعضای داخلی‌ای که حالا به شکل مایعی لزج قطعه قطعه به داخل دریا می‌افتد.

حالا چشم‌ماهی روی زانوهایش است و با حرکتی نمایشی روپوشی را که تا این لحظه بدنش را پوشانده بود کنار می‌زند. در یک دستش ابزاری‌ است لوله مانند و به قطر تقریبا پنج سانتی‌متر که منبع اصلی نویز الکترونیک است. دسته دایره‌ای اش نگهدارنده‌ای دارد که چندین لوله به قطر مداد در داخل آن هستند که به ترتیب در کنار هم قرار گرفته‌اند و حالا حرکتی آرام دارند. در هنگام کارکرد دستگاه، این حرکت آنقدر سریع است که قابل دیدن نیست. از پشت این ابزار، هشت لوله تا کف قایق پایین رفته و بعد از چند پیچ و تاب به چمدان رسیده است. مجموعه قطر این لوله‌ها به اندازه بازوی یک آدم معمولی است. چمدان باز است. در سمت داخلی آن، یک نمایشگر نصب شده که نمودارهایی درباره وضعیت کار آن ارائه می‌دهد: وضعیت رزمی، مقدار مهمات باقی مانده، وضعیت زیربرنامه‌های مختلف و غیره. هیرو قبل از منفجر شدن کل مهمات روی کشتی دزدان دریایی، فقط فرصت می‌کند نگاهی کوتاه به صفحه بیاندازد.

چشم‌ماهی دگمه‌ای را روی ابزاری که در دست دارد می‌زند و چرخش لوله‌ها شروع به کند شدن می‌کند. می‌گوید «دیدید؟ به شما گفتم که این آدم‌ها به استدلال گوش خواهند داد.»

حالا هیرو نگاه دقیق‌تری به صفحه نمایشگر می‌کند:

	استدلال
	نسخه یک ممیز صفر بی هفت
	سیستم شلیک قطاری فوق سریع سه میلیمتری
	شرکت صنایع ایمنی ان.جی.
	نسخه پیش از انتشار - غیرقابل استفاده در شرایط واقعی
	آزمایش تنها در محیط‌های کم تراکم
	آلتیمو راشیو ریگام

چشم‌ماهی با افتخار می‌گوید که «لگد لعنتی این اسلحه ما را تا نصفه راه چین رساند.»

الیوت می‌پرسد «تو اینکار را کردی؟ چه اتفاقی افتاد؟»

«بله من کردم. با کمک استدلال. این لعنتی باریکه‌های فلزی پرت می‌کند. واقعا سریع - انرژی‌ای خیلی بیشتر از یک گلوله. اورانیوم ضعیف شده.»

حالا چرخش لوله‌ها کاملا متوقف شده. تقریبا بیست تا لوله در دستگاه وجود دارد.

هیرو می‌گوید «گفته بودی از مسلسل بدت می‌آید.»

«ولی از این قایق لعنتی بیشتر بدم می‌آید. حالا می‌توانیم چیزی داشته باشیم که واقعا راه می‌رود. یک چیزی که موتور دارد.»

به خاطر آتش و دود روی کشتی دزدهای دریایی، کمی طول می‌کشد تا آن‌ها متوجه شوند که هنوز چند نفر روی عرشه زنده هستند و به سمت آن‌ها شلیک می‌کنند. چشم‌ماهی دوباره اسلحه را بالا می‌گیرد و کلید را می‌فشارد. لوله‌ها شروع به چرخش می‌کنند و صدای نویز دوباره شروع می‌شود. لوله را عقب و جلو می‌برد و کشتی بروس لی زیر نورهای خیره کننده اورانیوم ضعیف شده دفن می‌شود. صحنه مانند داستان بچه‌ها است که فرشته‌ای آمده و کشتی دزدان دریایی بد را زیر غباری از استدلال درخشان، غرق کرده است.

قایق تفریحی کوچکی که همراه کشتی بروس‌لی است این اشتباه را می‌کند که برای بررسی اوضاع جلو بیاید. چشم‌ماهی به سمت آن می‌چرخد و عرشه را زیر درخشش اورانیوم می‌گیرد. در عرض چند ثانیه قسمت بزرگی از اتاقک جلوی دماغه کشتی جدا می‌شود و به همراه سه نفری که در آن ایستاده‌اند به درون آب می‌افتد. چشم‌ماهی دوباره دستش را به سمت قایق ماهیگیری دزدان دریایی برمی‌گرداند.

بخش‌هایی از ساختار اصلی قایق ماهیگیری در حال خرد شدن و فروریختن هستند. صداهای شدیدی به گوش می‌رسد که نمایانگر خرد شدن کشتی در خودش است. چشم‌ماهی با دیدن این صحنه، سلاح را خاموش می‌کند. 

ویک همزمان می‌گوید «متوقف‌اش کن رییس.»

چشم‌ماهی نعره می‌زند «خودم هم دارم ذوب می‌شوم.»

الیوت هم‌زمان با بالا کشیدن شلوارش با طعنه می‌گوید «عوضی می‌توانستیم از آن کشتی استفاده کنیم.»

«من نمی‌خواستم نابودش کنم. اما به نظرم این گلوله‌های کوچک از هر چیزی رد می‌شوند.»

هیرو هم طعنه می‌زند که «نظر جالبی است جناب چشم‌ماهی»

«خب من متاسفم که برای نجات باسن شما دو نفر زیادی تلاش کردم. حالا زود باشیم برویم ببینیم می‌توانیم یکی از آن دو قایق موتوری کوچک را نجات دهیم یا نه.»

آن‌ها به سمت قایق‌ها پارو می‌زنند. تا به آن‌ها برسند از قایق دزدان دریایی فقط اسکلتی فلزی مانده است و دود و آتشی که گاهی با صدای انفجار همراه می‌شود.

باقی مانده قایق تفریحی هم کاملا سوراخ سوراخ است و بخش‌هایی از بدنه فایبرگلاس آن کاملا شکسته و در آب ریخته شده است. دو سه نفری که در این قایق بوده‌اند با تکه شکسته شده از دماغه به آب افتاده‌اند و هیچ اثری از آن‌ها نیست. تنها موجود زنده، پسری فیلیپینی است که در قسمت عقب قایق تفریحی دراز کشیده - احتمالا بدون اینکه درکی از اتفاقاتی که افتاده داشته باشد. اما این قایق هنوز روی آب شناور است.

چندین کابل برق قطع شده‌اند. الیوت دوازده ساعت بعدی را صرف ور رفتن به این کابل‌ها با استفاده از جعبه ابزار درون قایق می‌کند. بعد از اینکه کارش تمام می‌شود، موتور دوباره روشن می‌شود و سکان توان هدایت قایق را دارد. هیرو که فکر می‌کند از الکترونیک سر در می‌آورد هم در طول تعمیر موتور و سکان، نظر می‌دهد و سعی می‌کند کمک کند هرچند که الیوت ترجیح می‌دهد به تنهایی کار کند. 

هیرو در وسط کار از الیوت می‌پرسد «شنیدی دزدها چطور با هم صحبت می‌کردند؟ قبل از اینکه چشم‌ماهی به آن‌ها حمله کند؟»

«یعنی زبان کفتری؟»

«نه. در آخر آخر. آن وردهای نامفهوم.»

«بله. این مربوط می‌شود به زبان شناور.»

«واقعا؟»

«بله. کافی است یک نفر شروع کند تا همه پشت سرش شروع کنند.»

«و در شناور رواج دارد؟»

«دقیقا. در آن‌جا هر کس به یک زبانی حرف می‌زند. هر کس از یک جایی آمده. درست مثل برج بابل. فکر کنم وقتی شروع می‌کنند این صداها را در می‌آورند - این وردها و شر و ورهای زیرزبانی‌ - خوشحال هستند که همه‌شان یک طور صدا درمی‌آورند.»

پسر فیلیپینی مشغول پختن غذا برای آن‌ها می‌شود. ویک و چشم‌ماهی در کابین کوچک زیر عرشه می‌نشینند و حین غذا خوردن مجلات چینی را ورق می‌زنند که پر هستند از عکس دخترهای آسیایی و گاه گداری هم یک نقشه یا چارت دریایی. همین که الویت سیستم برق قایق را به موتور وصل می‌کند، هیرو کامپیوترش را برای شارژ باتری‌ها به آن متصل می‌کند. 

تا قایق دوباره در دریا به راه بیافتد، غروب شده و هرچه که هوا تاریک‌تر می‌شود، آن‌ها نوری را که از جنوب غرب و از پشت لایه‌ای ابر به سمتشان می‌آید دقیق‌تر می‌بینند. 

چشم‌ماهی می‌پرسد «آن نور که آنجا است شناور نیست؟» و به نور اشاره می‌کند. 

الیوت می‌گوید. «چرا. شب‌ها چراغ‌ها را روشن می‌کنند تا قایق‌های ماهیگیری راه برگشت را پیدا کنند.»

چشم‌ماهی رو به الیوت می‌گوید «فکر می‌کنی چقدر با آن فاصله داریم؟»

«تقریبا بیست کیلومتر» و به نشانه عدم اطمینان کامل شانه‌هایش را بالا می‌اندازد.

«و تا خشکی چقدر راه است؟»

«هیچ ایده‌ای ندارم. احتمالا بعضی آدم‌های بروس لی می‌دانستند ، اما حالا در شکم ماهی‌ها جا خوش کرده‌اند.»

چشم‌ماهی می‌گوید «حق با تو بود. باید تنظیمش را روی انرژی کمتری می‌گذاشتم.»

هیرو می‌گوید «شناور معمولا حداقل صد و پنجاه کیلومتر از ساحل فاصله دارد. این خطر برخورد آن با برآمدگی‌های کف دریا را از بین می‌برد.»

«چقدر سوخت برایمان باقی مانده؟»

الیوت جواب می‌دهد «اگر واقعیت را می‌خواهی، فکر نمی‌کنم وضع خیلی خوب باشد.»

«درست حرف بزن. منظورت چیست که وضع خوب نیست؟»

«وقتی روی دریا هستی، خواندن درجه کار آسانی نیست. در عین حال من نمی‌دانم که کارایی موتور این جنازه چقدر است ولی اگر واقعا صد کیلومتر از ساحل دور باشیم، فکر نمی‌کنم با این سوخت بتوانیم به ساحل برسیم.»

چشم‌ماهی می‌گوید «پس باید به سمت شناور برویم. باید به آنجا برویم و یکی را متقاعد کنیم که بهترین کاری که می‌تواند بکند این است که به ما مقداری سوخت بدهد و بعد با آن به ساحل برگردیم.»

تقریبا هیچ کس باور ندارد که چنین چیزی ممکن باشد، خود چشم‌ماهی از همه کمتر. او ادامه می‌دهد «و وقتی روی شناور هستیم و بعد از آنکه سوخت را گرفتیم و قبل از اینکه آنجا را ترک کنیم ممکن است چیزهای دیگری هم اتفاق بیافتد. به هرحال زندگی قابل پیش‌بینی نیست.»

هیرو می‌گوید «اگر برنامه‌ای در فکرت است چرا آن را مطرح نمی‌کنی؟»

«قبول. تصمیم‌گیری استراتژیک. تاکتیک گروگانگیری شکست خورده پس حالا باید سراغ عملیات نجات برویم.»

«نجات کی؟»

«وای.تی.»

هیرو اضافه می‌کند «من در برنامه نجات هستم ولی می‌خواهم حالا که برنامه را پیاده می‌کنیم دو نفر را نجات بدهیم.»

«کی؟»

«جاونیتا. خودت گفتی که دختر خوبی است.»

چشم‌ماهی می‌گوید «اگر روی شناور است ممکن است دختر خیلی خوبی هم نباشد.»

«به هرحال من می‌خواهم نجاتش بدهم. مگر همه ما در این‌کار با هم نیستیم؟ ما همه جزو گروه لاگوس هستیم.»

الیوت می‌گوید «بروس لی هم آدم‌هایی در کلک دارد.»

«اصلاح می‌کنم: داشت.»

«منظور من این است که آن آدم‌ها حسابی از ما ناراضی هستند.»

چشم‌ماهی می‌گوید «به نظر تو ناراضی خواهند بود اما به نظر من شدیدا وحشت‌زده هستند. الیوت! کشتی را به سمت شناور ببر. زود باش. از اینهمه آب خسته شده‌ام.»

# فصل پنجاه

راون وای.تی. را به یک قایق پشت تخت با یک سایبان در بالای آن هدایت می‌کند. به نظر می‌رسد که این قایق روزگاری روی یک رودخانه رفت و آمد داشته و حالا تبدیل شده‌ است به یک مرکز تجارت/بار/رستوران/فاحشه‌خانه/قمارخانه ویتنامی/آمریکایی/تایلندی/چینی. قایق چندین اتاق بزرگ دارد که در هرکدام کلی آدم مشغول گفت‌و‌گو و معاشرت با هم هستند. در کنار این اتاق‌ها، چهاردیواری‌های بسیار کوچکتری هم وجود دارد که فقط خدا می‌داند در آن‌ها چه چیزی در جریان است.

اتاق اصلی پر است از عیاشی‌ زندگی‌های سطح پایین. دود تا عمق ریه انسان نفوذ می‌کند و سیستم‌های صوتی جهان سومی فضا را پر کرده‌اند از خرخرها و تق‌تق‌هایی که با خوردن به دیوارهای فلزی رنگ شده، با قدرت سیصد دسیبل در اتاق انعکاس پیدا می‌کنند. یک تلویزیون پیچ شده به گوشه بالای اتاق، کارتونی خارجی نشان می‌دهد که در آن گرگی کم و بیش شبیه به کویوت، بارها و بارها به شیوه‌هایی حتی خشن‌تر از هر چیزی که به ذهن برادران وارنر برسد، اعدام می‌شود. صدای تلویزیون یا کاملا کم شده شده یا در مقابل سیستم صوتی توان کوچکترین خودنمایی ندارد. در گوشه دیگر اتاق چند رقاص به رقص‌های تحریک‌آمیز مشغولند.

اینجا به شکل غیرقابل باوری پر از آدم است و محال است جایی برای نشستن پیدا شود. اما چند لحظه از ورود راون نگذشته که همه کسانی که دور یکی از میزها جمع شده‌اند، بعد از برداشتن سیگارها و لیوان‌هایشان پراکنده می‌شوند. راون وای.تی. را جلوی خودش به سمت میز هل می‌دهد و در تمام طول مسیر، مردم مانند آبی که از جلوی کایاک کنار بروند یا مثل حالتی که راون یک حوزه مغناطیسی غیرقابل نفوذ داشته باشد، خود را کنار می‌کشند. 

راون خم می‌شود و دقیق زیر میز را نگاه می‌کند. بعد صندلی را برمی‌دارد، سر و ته می‌کند و زیر آن را هم وارسی می‌کند - شما هیچ وقت نمی‌توانید از نبودن یک بمب در زیر جایی که می‌نشینید مطمئن باشید. صندلی را در گوشه میز و درست جایی که دو دیوار به هم می‌رسند می‌گذارد و می‌نشیند و به وای.تی. هم اشاره می‌کند که به همین شکل، بنشیند. وای.تی. مراحل را تکرار می‌کند و پشت به جمعیت می‌نشیند. از اینجا که نشسته تنها می‌تواند صورت راون را ببیند که با نور سرخابی و سبز تلویزیون قدیمی روشن شده و گاه گداری هم رگه نوری از توپ آینه‌ای چرخان و درخشان بالای رقصنده‌ها که می‌تواند راهش را از میان جمعیت باز کند، روی آن می‌افتد. نور تلویزیون هرچند وقت یک‌بار با انفجار یک بمب هیدروژنی جلوی صورت گرگ، سفید می‌شود.

بلافاصله یک پیشخدمت ظاهر می‌شود. راون از آن سر میز شروع به حرف زدن می‌کند ولی بدون شک در این صدا چیزی قابل شنیدن نیست. احتمالا می‌پرسد که وای.تی. چه سفارشی دارد.

وای.تی. با بلندترین صدایی که می‌تواند فریاد می‌کشد «چیزبرگر!»

راون می‌خندد. سرش را تکان می‌دهد و می‌پرسد «این اطراف گاو دیده‌ای؟»

دختر دوباره داد می‌زند «هر چیزی به جز ماهی.»

راون چند لحظه با شاخه‌ای از زبان تاکسی‌لینگا با پیشخدمت صحبت می‌کند.

بعد دوباره داد می‌کشد «برای تو هشت‌پا سفارش دادم.»

عالی. ظاهرا راون آخرین بازمانده نسل جنتلمن‌ها است.

بیشتر یک ساعت بعدی به مکالمه‌ای می‌گذرد که طرف اصلی آن راون است که سعی می‌کند بلندترین صدایش را به گوش وای.تی. برساند. وای.تی. سر تکان می‌دهد و تایید می‌کند و امیدوار است که جملات راون چیزی مثل این نباشند که «من واقعا عاشق رابطه جنسی خشن و دردناک هستم.»

البته به نظرش مکالمه اصلا در این حد نیست. احساس می‌کند که راون در مورد سیاست حرف می‌زند. اینجا و آنجای حرف‌های راون، گوشه‌هایی از تاریخ آلوئت‌ها هم به گوش می‌رسد. بخصوص در جاهایی که راون اسکوئید در دهان ندارد و موزیک مکث کرده:

«روس‌ها ترتیب ما را دادند... آمار مرگ در اثر آبله نود درصد بود... ما در صنعت ماهیگیری آن‌ها مثل برده کار کردیم... آمریکا... ژاپنی‌های لعنتی پدر مرا دستگیر کردند و سالها اسیر جنگی بود...»

راون می‌گوید «بعد آمریکایی‌ها روی ما بمب اتم انداختند. باور می‌کنی؟». موزیک تمام شده و قبل از شروع شدن موزیک بعدی، وای.تی. جملات را کامل می‌شنود «ژاپنی‌ها ادعا می‌کنند تنها آدم‌هایی هستند که در طول تاریخ بمب اتم را تجربه کرده‌اند اما هر بمب اتم قبلا یک‌بار در منطقه‌ای برای آزمایش منفجر شده است. در آمریکا بمب آزمایشی را روی آلوئت‌ها انداختند.» او لبخند می‌زند و با افتخار ادامه می‌دهد «روی آمنچیتکا - پدر من - دوبار بمب انداخته شد. یک‌بار در ناکازاکی که باعث شد کور شود و یک‌بار در ۱۹۷۲ که آمریکایی‌ها یک بمب را در خانه امتحان کردند.»

وای.تی. با خودش می‌گوید که عالی است. حالا یک دوست پسر پیدا کرده است. یک دوست پسر با نقص ژنتیک حاصل از بمب اتم. این می‌تواند چیزهای زیادی را توضیح بدهد.

راون هنوز مشغول حرف زدن است «من چند ماه بعد به دنیا آمدم.» انگار تنها قصدش، تایید نظر وای.تی. است.

«اما چطور با این اورتوس‌ها مرتبط شدی؟»

«من از سنت‌هایم جدا شدم و به تنهایی در سولدوتنای آلاسکا زندگی کردم. کنار مراکز نفتی.» این را طوری می‌گوید که انگار قرار است وای.تی. بداند سولدوتنا کجاست. «همان‌جا بود که این نصیبم شد.» و به تتوی روی پیشانی‌اش اشاره می‌کند. «همان‌جا هم بود که یاد گرفتم چطور با زن عشق‌بازی کنم - این تنها چیزی است که در آن از نیزه‌اندازی مهارت بیشتری دارم.»

وای.تی. به این فکر می‌کند که در ذهن راون، عشق‌بازی و نیزه‌اندازی فعالیت‌های مشابهی هستند، اما در عین حال این را هم نمی‌تواند انکار کند که زمخت بودن این مرد، سخت باعث تحریکش شده.

«روی قایق‌های ماهیگیری هم کار کرده‌ام، برای کمی درآمد اضافی. از ماهیگیری چهل و هشت ساعته هالیبوت که بر می‌گشتیم - آن روزها هنوز قواعد شکار پابرجا بودند - جلیقه‌های نجات را می‌پوشیدیم و جیب‌هایش را پر قوطی آبجو می‌کردیم و می‌پریدیم توی آب. همان‌جا تا صبح روی آب شناور می‌ماندیم و بالا می‌انداختیم. یک‌بار مشغول همین‌کار بودیم که من بیهوش شدم و وقتی به هوش آمدم - فردا یا حتی چند روز بعدتر - دیدم که در جلیقه نجات در وسط کوک اینتل شناورم. تنها. بقیه دوستانم به کل من را فراموش کرده بودند.»

وای.تی. فکر می‌کند که جریان کاملا طبیعی است.

«برای دو روز دیگر هم همآن‌طور روی آب شناور ماندم. خیلی تشنه‌ام بود. در نهایت به جزیره کودیاک رسیدم. همه جور مشکل و بیماری داشتم. من نزدیک یک کلیسای ارتودوکس روسی به ساحل رسیده بودم. آن‌ها به من رسیدند و اوضاعم را مرتب کردند. من فهمیدم که آن چیزی که داشت من را به کشتن می‌داد سبک زندگی آمریکایی‌ و غربی‌ام بود.»

موعظه شروع می‌شود.

«دیدم که فقط از طریق ایمان است که می‌شود زندگی کرد، یک زندگی ساده. بدون مشروب. بدون تلویزیون. بدون این چرندیات.»

«پس حالا اینجا چکار می‌کنیم؟»

مرد خودش را جمع می‌کند و می‌گوید «این یکی از همان جاهای بیخودی است که قدیم‌ها اهلش بودم. اما روی کلک اگر بخواهی غذای آبرومند بخوری باید به اینجور جاها بیایی.»

یک پیشخدمت دیگر به میز نزدیک می‌شود. چشم‌هایش وحشت‌زده است و مردد جلو می‌آید. این مرد برای گرفتن سفارش نیامده. پیشخدمت حامل خبرهای بد است.

«قربان. متاسفم. شما را در رادیو می‌خواهند.»

راون می‌گوید «کیست؟»

پیشخدمت طوری به اطراف نگاه می‌کند که انگار می‌خواهد بگوید توان گفتن اسم در محیط عمومی را ندارد. فقط می‌گوید «خیلی مهم است.»

راون آه بلندی می‌کشد و آخرین قطعه غذا را برمی‌دارد و در دهان می‌گذارد. بلند می‌شود و قبل از اینکه وای.تی. بتواند عکس العملی نشان دهد، گونه او را می‌بوسد و می‌گوید «عزیزم، من یک کاری دارم. همین‌جا منتظر من بمان. باشه؟»

«اینجا؟»

راون خطاب به وای.تی. و همچنین خطاب به پیشخدمت می‌گوید «هیچ کس مزاحم تو نخواهد شد.»

# فصل پنجاه و یک

شناور از ده کیلومتری دوستانه و شاد به نظر می‌رسد. ده دوازده نورافکن این‌طرف و آن‌طرف می‌روند و چندین لیزر بر فراز ساختار عظیم اینترپرایز کار گذاشته‌اند و با شکافتن مه، احساس حضور در هالیوود را به انسان القا می‌کنند. اما نزدیک‌تر که بشوید محیط دیگر به آن جذابی و شادی نیست. در فاصله نزدیک‌تر تعداد زیادی قایق کوچک می‌بینید که هر کدام چراغ ضعیف خودشان را دارند و نورافکن‌ها و لیزرهای انترپرایز در این شرایط، با از دست دادن تضادشان با سیاهی محض، جذابیت خود را از دست می‌دهند. 

از دو نقطه انترپرایز آتش زبانه می‌کشد. این آتش یک شعله دوستانه در یک کمپ نیست. آتشی عظیم مثل سوختن بشکه‌های گازوییل است. 

الیوت نظریه‌اش را ابراز می‌کند «شاید کشمکش‌های بین دسته‌ها باشد.»

هیرو می‌گوید «شاید هم منبع انرژی.»

و الیوت هم نظر می‌دهد «شاید هم تفریحی. روی این کلک لعنتی حتی تلویزیون کابلی هم نیست.»

قبل از اینکه واقعا وارد جهنم شوند، الیوت درپوش روی باک سوخت را برمی‌دارد و میله مخصوص را در آن فرو می‌کند. میله را بیرون می‌کشد و به آن نگاه می‌کند. کسی چیزی نمی‌پرسد چون به هرحال قیافه الیوت جواب را می‌دهد.

حتی وقتی هنوز چند کیلومتر فاصله دارد، الیوت می‌گوید «چراغ‌ها را خاموش کنید. یادتان باشد که تا حالا هم صدها یا هزارها نفر آدم مسلح و گرسنه ما را دیده‌اند.»

ویک دور تا دور قایق می‌چرخد و با یک چکش کوچک همه لامپ‌ها را از کار می‌اندازد. چشم‌ماهی به سادگی ایستاده و با احترامی ناگهانی به دستورات الیوت گوش می‌دهد. الیوت ادامه می‌دهد «جلیقه‌های نارنجی را بیرون بیاورید، حتی اگر خیلی سردتان است. از حالا همه باید روی عرشه چمباتمه بزنند و حرکت کنند. بدن‌ها باید تا حد ممکن کوچک شوند. حرف زدن فقط در مواقع ضروری مجاز است. ویک! تو برو وسط قایق و منتظر بنشین. هر نورافکنی که روی ما افتاد - از هر طرفی که بود - با گلوله بزنش. حتی چراغ قوه هم نباید از یک قایق ماهیگیری روی ما بیافتد. هیرو!‌ تو باید مواظب دیواره باشی. دور تا دور کشتی می‌چرخی و اگر کسی خواست با شنا نزدیک شود و از هر جای کشتی بالا بیاید و به روی عرشه برسد، دست‌هایش را قطع می‌کنی. مواظب چنگک‌هایی هم که ممکن است به دیواره کشتی پرتاب شوند باش. چشم‌ماهی، هر شناوری که دویست متر بیشتر به قایق ما نزدیک شد مال تو: غرقشان کن.»

«اگر کسی را از کلک دیدید که از کله‌اش آنتن بیرون آمده، اول او را بکشید. این‌ها می‌توانند به بقیه گزارش دهند.»

هیرو با تعجب می‌پرسد «از کله‌شان آنتن بیرون آمده؟»

الیوت می‌گوید «بله. اینها گارگویل شناور هستند.»

«و دقیقا کی هستند؟»

«من از کجای لعنتی‌ام باید بدانم؟ من فقط چند باری از فاصله دور آن‌ها را دیده‌ام. به هر حال نقشه این است که من مستقیم به سمت کلک می‌روم و بعد از نزدیک شدن به آن در خلاف جهت عقربه‌های ساعت بدورش می‌چرخم و به دنبال کسی می‌گردم که علاقه‌مند باشد به ما سوخت بفروشد. اگر بدترین حالت اتفاق افتاد و مجبور شدیم روی شناور پیاده شویم، یک راهنمای محلی می‌گیریم و همه با هم می‌مانیم. اگر کسی سعی کند بدون راهنما وارد روی کلک این‌طرف و‌ آن‌طرف برود بدون شک در تارعنکبوت‌های آن به شرایط بدی دچار خواهد شد.»

چشم‌ماهی می‌گوید «مثلا چه شرایط بدی؟»

«چه شرایطی؟ شرایط کسی که روی یک تور لجن‌مال مخصوص حمل و نقل بار گیر کرده باشد. توری که دو سرش وصل است به دو کشتی که در جهت خلاف همدیگر حرکت می‌کنند و پایینش هم چیزی نیست به جز آب یخ پر از موش‌های مبتلا و ناقل وبا که روی زباله‌های سمی شناور روی آب می‌لولند و با گرسنگی به وال‌های کشنده داخل آب نگاه می‌کنند. سوال دیگری هم هست؟»

چشم‌ماهی جواب می‌دهد: «بله. من می‌توانم برگردم خانه؟»

خوب است. اگر چشم‌ماهی ترسیده، هیرو نباید خجالت بکشد. 

الیوت می‌گوید «یادتان باشد چه بلایی سر دزددریایی مشهور بروس‌لی آمد. او یک روز با کشتی‌اش به کشتی‌های پناهی‌ها حمله می‌کرد تا پوست‌سر مناسب برای جلیقه پیدا کند و بعد قبل از اینکه حتی بفهمد چه اتفاقی در جریان است کشته شد. حالا خیلی آدم‌ها هستند که می‌خواهند همین بلا را سر ما بیاورند.»

ویک می‌گوید «اینجا پلیس یا چنین چیزی نیست؟ قدیم‌ها شنیده بودم یک چیزی هست.»

ظاهرا ویک وقت زیادی را صرف رفتن به سینماهای میدان تایمز و دیدن فیلم‌های مرتبط با شناورها کرده است.

الیوت این را هم بی‌جواب نمی‌گذارد: «آدم‌هایی که روی انترپرایز هستند مثل دست خدا کار می‌کنند. آن‌ها تفنگ‌های کالیبربالا دارند که دور تا دور کشتی نصب شده است. حتی اسلحه‌هایی شبیه استدلال هم دارند اما با گلوله‌های بزرگتر. اول اینها را برای مقابله با موشک‌های مهاجم کار گذاشته بودند اما حالا اگر مردم روی شناور کار نامناسبی بکنند با اینها آتشباران می‌شوند و آن‌هایی که زنده می‌ماندند چاره‌ای جز متفرق شدن ندارند. البته یک شورش کوچک و قتل و آدمکشی چنین جریانی را به راه نمی‌اندازند اما اگر مثلا دو دسته دزد دریایی شروع به پرتاب راکت به سمت همدیگر کنند، دست خدا باید ساکتشان کند.»

ناگهان یک نورافکن بزرگ روی آن‌ها افتاد. آنقدر بزرگ و آنقدر درخشان که کسی چیزی نمی‌دید. 

و باز همه جا تاریک شد و صدای افتادن پوکه از تفنگ ویک به گوش رسید.

چشم‌ماهی گفت «شلیک خوبی بود ویک.»

ویک گفت «شبیه قایق فروشنده‌های مواد مخدر است»‌ و دوباره از عینک دید در شبش به اطراف خیره شد و گفت «پنج نفر داخلش هستند و به سمت ما می‌آیند.» و صدای دو گلوله به گوش رسید. «اصلاح می‌کنم. سه نفر.» و بعد «اصلاح می‌کنم. به سمت ما نمی‌آیند.» و بعد صدای یک انفجار و «اصلاح می‌کنم. قایقی نیست.»

چشم‌ماهی می‌خندد و با دست روی ران‌هایش می‌زند «هیرو! اینها را ضبط می‌کنی دیگر؟»

هیرو می‌گوید «نه. چیزی در این نور در نمی‌آید.»

چشم‌ماهی طوری می‌گوید «اوه. چه بد.» که انگار جواب هیرو کل برنامه‌اش را تغییر داده است.

الیوت زمزمه می‌کند «این موج اول بود. دزدان دریایی پولدارتر دنبال به دست آوردن لقمه‌های راحت هستند اما چیزهای زیادی هم برای از دست دادن دارند و به همین دلیل احتمالا جلو نخواهند آمد.»

ویک به خشکی تایید می‌کند که «یک قایق تفریحی مانند بزرگ هم آنجاست. ولی دارد بر می‌گردد که دور شود.»

صدای موتورهایی که بیرون قایق‌های کوچک نصب شده‌اند، اول به گوش می‌رسد و کم کم بالا می‌رود تا جایی که به وضوح از صدای دیزل قایق تفریحی آن‌ها هم بیشتر به گوش نفوذ می‌کند.

الیوت بازهم توضیح می‌دهد «موج دوم. کسانی که دوست دارند یک روز دزد دریایی واقعی بشوند. اینها خیلی سریع‌تر هستند. آماده باشید.»

«این دستگاه موج میلیمتری هم دارد.» صدای چشم‌ماهی است. هیرو به او نگاه می‌کند، صورتش از پایین با صفحه نمایش استدلال روشن شده. «من می‌توانم روی صفحه ببینمشان. مثل روز.»

ویک چند گلوله شلیک می‌کند، خشاب را بیرون می‌آورد و یک خشاب جدید در تفنگ می‌گذارد. صدای بلند یک قایق تندرو نزدیک می‌شود و در حالی که چراغ قوه‌های روشنی از آن به سمت قایق انداخته شده از کادر آن‌ها می‌گذرد. چشم‌ماهی استدلال را به طرف صدا می‌گیرد و ماشه را فشار می‌هد. ابرهای درخشان به شب تار می‌پاشند ولی کسی صدمه‌ای نمی‌بیند. 

الیوت می‌گوید «مهماتت را نگه‌دارد. حتی اگر یوزی داشته باشند هم نمی‌توانند ما را هدف قرار دهند. برای اینکار باید سرعتشان را خیلی کمتر کنند. در عین حال تو حتی با رادار هم نمی‌توانی غرقشان کنی.»

یک قایق تندروی دیگر نزدیک می‌شود و از طرف دیگر کشتی می‌گذرد. این‌بار نزدیک‌تر از قبلی. کسی عکس‌العملی نشان نمی‌دهد و قایق بعد از یک‌دور چرخیدن به دور آن‌ها، از همان جهتی که آمده دور می‌شود. 

ویک می‌گوید «قایق پیش قبلی رفته. دو قایق دیگر هم آنجاست و دارند با هم حرف می‌زنند.»

الیوت احساس وظیفه می‌کند که بگوید «ما را بررسی کرده‌اند. حالا دارند نقشه می‌کشند. حمله بعدی واقعی است.»

یک ثانیه بعد، دو صدای انفجار از بخش پشتی قایق تفریحی به گوش می‌رسد - جایی که الیوت ایستاده و بعد هم چند نورهایی در هوا به چشم می‌خورد. هیرو برمی‌گردد و جنازه‌ای را می‌بیند که روی عرشه افتاده. جنازه الیوت نیست. الیوت دو متر دورتر از جنازه با تفنگ شکار هالیبوت ایستاده است. 

هیرو به سمت عقب کشتی می‌دود و در نور کم شب جنازه را می‌بیند. جنازه هیچ لباسی به جز یک کمربند چرمی به تن ندارد. بدنش با روغن سیاهی پوشانده شده و از کمربندش یک چاقو و یک اسلحه آویزان است. جنازه هنوز طناب را در دستش گرفته است. سر دیگر طناب به چنگی وصل است که در شکستگی‌های فایبرگلاس عرشه گیر کرده. 

الیوت می‌گوید «موج سوم کمی زودتر از معمول شروع شده.» صدایش لرزان است و شکننده. بیش از حد سعی می‌کند صدایش را طبیعی جلوه بدهد و همین کار را خراب‌تر می‌کند. «هیرو! این تفنگ لعنتی سه گلوله دیگر دارد. اگر یکی دیگر از این عوضی‌ها پایش به عرشه برسد، دو گلوله را به آن‌ها شلیک می‌کنم و آخری را به تو.»

هیرو معذرت‌خواهی سریعی می‌کند و شمشیر کوتاه واکیزاشی را می‌کشد. خوشحال‌تر بود اگر می‌توانست در دست دیگرش اسلحه دیگری هم بگیرد اما ترجیح می‌دهد آن دست را برای حفظ تعادل و جلوگیری از زمین خوردن، آزاد نگه‌دارد. یک دور سریع در قایق می‌زند تا مطمئن شود چنگک دیگری به جایی گیر نکرده باشد. یک چنگک پیدا می‌کند که طناب محکمی از آن به دریا فرو رفته است.

اصلاح: این یک کابل محکم است و شمشیرش نمی‌تواند آن را ببرد. فشار کابل بر روی چنگک هم آنقدر زیاد است که امکان جدا کردن آن از بدنه وجود ندارد.

در کنار طناب چمباتمه زده و سعی می‌کند فکری برای آن بکند که ناگهان یک دست روغنی از لبه قایق بالا می‌آید و مچ‌اش را می‌گیرد. دست دیگر سریع بالا می‌آید تا دست دیگرش را بگیرد اما دور شمشیر حلقه می‌شود.

هیرو شمشیر را عقب می‌کشد تا حین آزاد شدن، صدمه‌اش را هم بزند و بعد واکیزاشی را با قدرت به جایی بین دو دست که انتظار دارد سر باشد فرو می‌کند. شمشیر هوا را می‌شکافد ولی به چیزی برخورد نمی‌کند. هیرو فشاری را در زیرکمرش احساس می‌کند. انسان-کوسه مهاجم، سرش را پایین برده و بین پاهایش را گاز گرفته. لباس موتورسواری که هیرو هنوز به تن دارد،‌ در آن قسمت ضد گلوله است. دندان‌ها به پارچه ضد گلوله گیر می‌کنند و فشار دست روی مچ هیرو شل می‌شود. مهاجم به دریا می‌افتد. حالا می‌شود چنگک را به راحتی از قایق جدا کرد و به همراه انسان-کوسه به دریا انداخت.

ویک هم سه گلوله پشت هم شلیک و بعد با یک منور کل یک طرف قایق تفریحی را نورانی کرد. برای یک لحظه توانستند اطرافشان را تا صدها متر ببینند و نتیجه‌اش درست مثل آن بود که نصفه شب وارد آشپزخانه تاریک شده باشید، کلید برق را بزنید و ببینید که تمام آشپزخانه پر شده از موش. حداقل بیست قایق کوچک احاطه‌شان کرده بودند.

ویک گفت «آن‌ها کوکتل مولوتف هم دارند.»

حالا آدم‌های داخل قایق هم می‌توانستند آن‌ها را ببینند. ردیاب‌ها از جهت‌های مختلف روی قایق انداخته شده‌اند. هیرو می‌تواند حداقل سه جهت آن را تشخیص دهد. چشم‌ماهی دوباره استدلال را آتش می‌کند. شلیک‌های کوتاه با کمتر از صد گلوله.

حداقل پنج ثانیه از آخرین باری که هیرو تکان خورده گذشته پس دوباره اطراف کشتی را می‌گردد تا ببیند آیا اثری از چنگک جدیدی هست یا نه. این بار چیزی نیست. احتمالا شلیک‌های چشم‌ماهی موثر بوده‌اند.

یک کوکتل مولوتوف منحنی‌اش را به سمت قایق طی می‌کند و به سمت راست کشتی اصابت می‌کند. اینجا خطری ندارد. اگر به مرکز کشتی می‌خورد دردسر بیشتری تولید می‌کرد. چشم‌ماهی استدلال را به طرف جایی که کوکتل مولوتوف از آن سمت آمده می‌گیرد و در زیر نور آتش چند شلیک خیلی کوتاه می‌کند. هیرو در نور استدلال می‌بیند که زیر جایی که نیک در آن سنگر گرفته، خون جاری است.

در سمت چپ کشتی، هیرو چیزی باریک می‌بیند که روی آب شناور است و نیم‌تنه مردی از آن بیرون آمده. مرد موهای بلندی دارد که تا روی شانه‌هایش پایین ریخته و نیزه‌ای دو متری در دستش است. تا هیرو به خود بجنبد، نیزه پرتاب شده است.

نیزه با سرعتی باور نکردنی فاصله ده متری را طی می‌کند و به قایق می‌رسد. میلیون‌ها تراش روی نوک شیشه‌ای آن تمام نورهای موجود را منعکس می‌کنند و ظاهری شهاب مانند به اسلحه پرنده می‌دهند. نیزه به پشت چشم‌ماهی برخورد می‌کند، به راحتی راهش را از لای تار و پود جلیقه ضد گلوله‌ای که زیر لباسش پوشیده باز می‌کند و از طرف دیگر بدن بیرون می‌آید. تاثیر برخورد نیزه با بدن، پرت شدن چشم‌ماهی به جلو است. آنقدر که به هوا بلند می‌شود و از قایق به بیرون می‌افتد. مرد قبل از اینکه به آب برسد، تمام کرده است.

یادداشت ذهنی: اسلحه‌های راون در رادار دیده نمی‌شوند.

هیرو دوباره به سمتی که راون بود نگاه می‌کند اما او دیگر آنجا نیست. دو مرد چرب دیگر دارند از عرشه بالا می‌آیند. کنار هم. تقریبا سه متر جلوتر از هیرو. او اسلحه کمری را بیرون می‌آورد و به سمت آن‌ها می‌گیرد و آنقدر ماشه را می‌کشد که هر دو پایین می‌افتند. دیگر نمی‌داند در اسلحه‌اش چند گلوله باقی مانده است.

صدای فش فش می‌آید و فشار هوا و شعله‌ها کم‌رنگ می‌شوند و بعد خاموش. الیوت با استفاده از کپسول آتش‌نشانی شعله‌ها را خاموش کرده است.

قایق تفریحی زیر پای هیرو تکان می‌خورد. او تکان شدیدی می‌خورد و روی شانه کف قایق فرود می‌آید. بلند که می‌شود به این فکر می‌کند که یا قایق به جایی برخورد کرده یا یک قایق خیلی بزرگ به آن‌ها خورده است. صدای تق تق می‌آید. صدای پاهایی که روی عرشه می‌دوند. صدای بعضی‌ پاها خیلی نزدیک است. هیرو واکیزاشی را می‌اندازد و کاتانا را از غلاف بیرون می‌کشد و با نوک شمشیر به سمت صدا حمله می‌کند. شمشیر در سینه یک نفر فرو می‌رود و دیگر بیرون نمی‌آید. صدای چاقوهایی که به جلیقه‌اش می‌خورند به گوش می‌رسد و ضربه آن‌ها را هم از پشت پارچه ضد گلوله لباس موتورسواری حس می‌کند. فرصت زیادی ندارد. با همه توان تیغه شمشیر را بیرون می‌کشد. تیغه بیرون می‌آید. این بار خوش شانس است. باید به یاد داشته باشد که ضربه را بعد از فرود آمدن کنترل کند. می‌چرخد و برق شمیشر را در دست یک آدم روغن‌مالی شده دیگر می‌بیند. بدون مکث کاتانا را روی کاسه سر فرود می‌آورد و درست در لحظه برخورد شتاب شمشیر را می‌گیرد تا تیغه در سر مهاجم گیر نکند. حالا هر دو طرفش آدم‌های روغنی هستند. یک طرف را انتخاب می‌کند و شمشیر را تاب می‌دهد و یک نفر دیگر را هم از سر راه برمی‌دارد. یک آدم روغنی دیگر با قمه دارد نزدیک می‌شود ولی بر خلاف هیرو، تعادل کافی ندارد. هیرو به سمتش حمله می‌کند اما در تک تک قدم‌ها دقت می‌کند که نقطه ثقلش را زیر پاهایش نگه دارد. کاتانا به راحتی بدن این مهاجم را هم می‌شکافد و برمی‌گردد. 

یک روغنی دیگر از طرف دیگر دارد نگاه می‌کند. هیرو به سمتش می‌چرخد و شمشیر را جلو می‌برد و مرد از عرشه به پایین می‌افتد.

بقیه روغنی‌ها داوطلبانه به دریا می‌پرند.

قایق تفریحی در شبکه‌ای از تورهای حمل و نقل بار کهنه و طناب‌های پوسیده گیر کرده‌ است. ظاهرا این طناب‌ها فقط برای گیر انداختن کشتی‌های سرگرانی مثل او از آب بیرون آورده شده‌آند. موتور کشتی هنوز با قدرت کار می‌کند اما پره‌ها بدون شک به طناب‌ها گیر کرده و نمی‌چرخند. 

هنوز هیچ اثری از راون نیست. شاید فقط یک قرارداد برای کشتن چشم‌ماهی داشته. شاید هم نمی‌خواهد با کایاکش در تورها زمینگیر شود. این احتمال هست که فکر کرده اگر فقط خاموش کردن استدلال را بر عهده بگیرد، روغنی‌ها می‌توانند کار را تمام کنند.

الیوت هم دیگر پشت کنترل قایق نیست. اصولا او دیگر در قایق نیست. هیرو اسمش را صدا می‌زند ولی هیچ جوابی نمی‌آید. حتی از داخل هم چیزی به گوش نمی‌رسد. آخری چیزی که هیرو از او به یاد دارد این است که با کپسول آتش‌نشانی در لبه کشتی ایستاده بود و آتش را خاموش می‌کرد. بعد هیرو به زمین افتاد. احتمالا الیوت به داخل اقیانوس پرتاب شده. بسیار از چیزی که حدس می‌زد به انترپرایز نزدیک‌ترند. در طول جنگ، کلی راه آمده‌اند. فاصله‌شان با شناور از چیزی که باید باشد خیلی کمتر است. در عمل از همه طرف با شناور محاصره شده‌اند و خودشان هم دیگر بخشی از شناور هستند. حالا فقط نور خفیفی که اطراف را روشن کرده، شعله سوختن قایق‌های تندرویی است که در تور گرفتار شده‌اند. هیرو فکر می‌کند که برگرداندن قایق تفریحی به سمت اقیانوس اصلا عاقلانه نیست. این بار دیگر نمی‌تواند از جنگی که در آن‌جا درخواهد گرفت پیروز بیرون بیاید. باید جلو برود. به سمت چمدان می‌رود. استدلال هنوز روشن است اما روی صفحه آن که به رنگ آبی درآمده نوشته شده:

	متاسفیم. مشکل جدی در نرم‌افزار. لطفا پس از راه‌اندازی سیستم دوباره تلاش کنید.

بعد همین‌طور که هیرو به صفحه نگاه می‌کند، اسنو کرش نمایشگر را پر می‌کند.

ویک هم هدف گلوله یک مسلسل قرار گرفته و مرده است. اطراف را نگاه می‌کند. سطح آب مانند تور یک عنکبوت پر است از انواع قایق‌های کوچک و بزرگ که در تله تورها افتاده‌اند. همه این قایق‌ها جنازه‌هایی لخت هستند - بدون موتور یا هیچ جزء قابل جدا شدن دیگر. بر روی یک راهنمای شناور دریایی عبارت «سوخت» را به زبان‌های مختلف می‌بیند که با فلش به سمت یک کشتی در فاصله‌ای نسبتا دور اشاره می‌کند. 

در پشت سر، کشتی‌هایی که کمی پیشتر مشغول تعقیب و گریز بودند ایستاده‌اند یا مشغول دور زدن هستند تا در تارعنکبوت دریایی گیر نکنند.

آن‌ها می‌دانند که نمی‌توانند به این بخش وارد شوند. اینجا محدوده عمل شناگران روغن‌مالی شده سیاه است. عنکبوت‌های این تار - البته حالا تقریبا اکثرشان مرده‌اند. هیرو فکر می‌کند که اگر روی خود کلک هم برود، چیزی بدتر از اینجا در انتظارش نیست. آیا واقعا چیزی می‌تواند بدتر از این وضعیت باشد؟

قایق تفریحی، قایق نجات خودش را دارد. کوچکترین قایق موتوری بادی و یک موتور کوچک در عقب. هیرو دسته را می‌چرخاند تا قایق به آب بیافتد. 

صدایی می‌گوید «من هم با تو می‌آیم.»

هیرو با تمام قدرت هفت‌تیر را به سمت صدا می‌چرخاند و دستش را قفل می‌کند. لوله هفت‌تیر در بیست سانتی‌متری صورت پسرک فیلیپینی است. پسر پلک می‌زند و کمی متعجب به نظر می‌رسد اما مشخص است که از چیزی نترسیده. کسی که این‌همه وقت با دزدان دریایی زندگی کند، از چنین چیزهایی نمی‌ترسد. از این بالاتر، تمام این کشتارهای روی عرشه هم نتوانسته رفتار او را تحت تاثیر قرار دهد.

پسر می‌گوید «من می‌توانم برایت راهنما باشم.» و ادامه می‌دهد «ba ia zin ka nu pa ra ta...»

# فصل پنجاه و دو


وای.تی. آنقدر صبر می‌کند که به نظرش دیگر باید سپیده زده باشد. اما در واقعیت می‌داند که محال است بیشتر از یکی دو ساعت گذشته باشد. مشکل این است که فرقی هم ندارد چقدر گذشته باشد. همه چیز ثابت است: موزیک پخش می‌شود، نوار کارتون اتوماتیک به عقب برمی‌گردد و از اول پخش می‌شود و مردها تو می‌آیند و پچ پچ می‌کنند و می‌نوشند و مواظب هستند به او نگاه نکنند. اگر با پابند به میز بسته می‌شد هم برایش فرقی با الان نداشت. مطمئن است که محال است بتواند راه برگشت را پیدا کند. فقط صبر می‌کند.

ناگهان، راون در مقابلش ایستاده است. لباس‌هایش عوض شده. پارچه‌ای خیس و لغزان که جنسی شبیه به پوست حیوان یا چنین چیزی دارد. صورتش از بیرون بودن، قرمز و خیس است.

«کارت را تمام کردی؟»

راون می‌گوید «تا حدی. به اندازه کافی.»

«منظورت چیست که به اندازه کافی؟»

راون می‌گوید «دوست ندارم قرار عاشقانه را به خاطر شغل چرندم ترک کنم. سبک کاری من این است که تا جایی کار را جلو ببرم که بقیه بتوانند تمامش کنند. جزییات پایان کار به من مربوط نیست.»

«خب اینجا هم به من خیلی خوش گذشت.»

«ببخشید عسلم. الان می‌رویم بیرون.» این‌ها را با استرس و هیجان همزمان مردی می‌گوید که آماده معاشقه است.

به هوای خنک روی عرشه که می‌رسند می‌گوید «بهتر است به سراغ هسته برویم.»

«این دیگر چیست؟»

«همه چیز. آدم‌هایی که این‌جا را اداره می‌کنند.» و دستش با اشاره دست دور تا دور عرشه را نشان می‌دهد و ادامه می‌دهد «اکثر این آدم‌ها نمی‌توانند به آنجا بروند. اما من می‌توانم. نشانت می‌دهم. دوست داری ببینی؟»

وای.تی. می‌گوید «بله. دوست دارم ببینم.» و همزمان خودش را سرزنش می‌کند که اینقدر ساده نقش کسی را که گول می‌خورد بازی کرده ولی خودش را هم دلداری می‌دهد که هیچ جواب دیگری عملا امکان نداشته.

راون زیر نور ماه، او را در طول تعداد زیادی الوار که پشت هم چیده شده‌اند و به سمت کشتی مرکز کلک می‌رود هدایت می‌کند. روی این تخته‌ها حتی می‌شد اسکیت کرد. البته اگر واقعا در این‌کارماهر می‌بودید.

وای.تی. می‌گوید «چرا تو با بقیه فرق داری؟». این را بدون فکر کافی می‌گوید ولی ظاهرا که سوال بدی هم نیست.

روان می‌خندد. «من آلوئت هستم. خیلی چیزهایم با بقیه فرق دارد.»

«نه منظورم این است که مغزت هم با بقیه فرق دارد. تو خل نیستی. منظورم را می‌فهمی؟ حتی یک بار هم از آن کلمه استفاده نکرده‌ای.»
راون جواب می‌دهد «یک کاری هست که ما با کایاک می‌کنیم. شبیه موج‌سواری است.»

«واقعا؟ من هم یک جور موج‌سوار هستم - در وسط ترافیک.»

راون ادامه می‌دهد که «ما برای تفریح این‌کاررا نمی‌کنیم. این‌کاربخشی از زندگی ما است. با انداختن کایاک روی موج‌ها از یک جزیره به جزیره دیگر می‌رسیم.»

«ما هم همین‌طور. البته کار ما رسیدن از یک شعبه است به شعبه دیگر با آویزان شدن از ماشین‌ها روی اسکیت است.»

«خب می‌بینی؟ دنیا پر است از چیزهایی که از ما قوی‌تر هستند. اما مهم این است که بلد باشیم سوارشان بشیم و به جاهایی که می‌خواهیم برسیم.»

«جالب است. چیزی را که می‌گویی کاملا درک می‌کنم.»

«من هم مشغول همین کارم با اورتوس‌ها. من بخشی از مذهب‌شان را قبول دارم، اما همه‌اش را نه. چیزی که هست این است که جنبش‌ آن‌ها خیلی قوی است. کلی آدم دارند و کلی پول و کلی کشتی.»

«و تو رویشان موج‌سواری می‌کنی؟»

«بله.»

«جالب است. احساس همکاری می‌کنم. هدف تو چیست؟ منظورم این است که می‌خواهی به کجا برسی؟»

صحبت که به اینجا می‌رسد به یک تخته نسبتا بزرگ رسیده‌اند. راون از پشت به وای.تی. نزدیک می‌شود و دست‌هایش را دور بدن اش می‌اندازد. مرد دختر را عقب می‌کشد و به بدنش می‌چسباند. نوک انگشت‌های پای وای.تی. به زور به زمین می‌رسند و به راحتی می‌تواند نفس گرم مرد را روی گوشش حس کند. حرارت نفس رعشه‌ای را تا نوک انگشت‌های پایش می‌اندازد.

راون در گوشش زمزمه می‌کند «هدف کوتاه مدت یا هدف بلندمدت؟»

«اوم... بلند مدت.»

«بعضی وقت‌ها این نقشه را داشته‌ام... می‌خواهم آمریکا را با بمب اتم منفجر کنم.»

وای.تی. می‌گوید «اوه. این نقشه خشنی است.»

«شاید. بستگی به حس و حال هر لحظه‌ام دارد. به جز این، هدف بلندمدت دیگری ندارم.» هر کلمه که می‌گوید، موجی از هوای گرم و ارتعاش در بدن وای.تی. به وجود می‌آورد. 

«و هدف میان‌مدت چی؟»

«در چند ساعت شناور قطعه قطعه می‌شود. ما به کالیفرنیا می‌رویم. دنبال یک جای آبرومند برای زندگی هستیم. شاید بعضی‌ها سعی کنند جلوی ما را بگیرند. هدف میان مدت من این است که این آدم‌ها را سالم و ایمن به ساحل برسانم. تو می‌توانی تصور کنی که هدف میان‌مدت من پیروز شدن در یک جنگ است.»

وای.تی. زیر لب می‌گوید «چقدر زشت.»

«خب من هم همین‌طور فکر می‌کنم پس بهتر است به چیزی به جز اینجا و این لحظه فکر نکنیم.»

«قبول.»

راون می‌گوید «من یک اتاق قشنگ برای شب آخرم اجاره کرده بود. با ملحفه‌های تمیز.»

و وای.تی. فکر می‌کند که به هرحال ملحفه‌ها تا صبح تمیز نخواهند ماند.

اول فکر کرده بود که لب‌های راون باید سرد و خشک باشند. اما حالا با گرمای آن‌ها شوکه شده است. هر جزء بدن مرد داغ به نظر می‌رسد و وای.تی. این احساس را دارد که این گرما، تنها راه یخ نزدنش در سرمای قطبی است. 

تقریبا سی ثانیه از بوسه گذشته که راون خم می‌شود و دست قطورش را دور بدن دختر می‌گذارد و او را به طور کامل از زمین بلند می‌کند. 

وای.تی. اول نگران است که راون او را به جای نامناسبی ببرد، اما معلوم می‌شود که او کل یک کانتینر باری را روی یکی از بهترین جاهای هسته اجاره کرده است. این کانتینر احتمالا لوکس‌ترین جای قابل اجاره در کل شناور است.

او سعی می‌کند به این فکر کند که با پاهایش که بی‌فایده آویزان شده‌اند چکار کند. هنوز آماده نیست که دور بدن راون حلقه‌شان کند، اینقدر زود نه. بعد احساس می‌کند که پاهایش در حال باز شدن از همدیگر هستند. باز و بازتر. احتمالا قطر ران‌های راون بیشتر از قطر کمرش است. مرد یک پایش را بالا آورده و روی صندلی گذاشته و دختر بین پا و دیوار قفل شده است. دست‌های راون بالا تنه وای.تی. را نگه‌داشته‌اند و هر چند لحظه یک‌بار آن را محکم می‌گیرند و بعد فشار را کم می‌کنند و بدن دختر با این فشار متناوب بدون کنترل خودش جلو و عقب می‌روند. وقتی راون دختر را به سمت خودش می‌کشد فشار آنقدر زیاد است که او می‌تواند تک تک زیپ‌ها و جیب‌های داخلی لباس سرتاسری که پوشیده را به علاوه سکه‌هایی که در جیب جلوی شلوار جین سیاه راون گذاشته شده حس کند. بعد راون دست‌هایش را به پشت باسن دختر می‌برد و محکم آن‌ها را می‌گیرد. دست‌هایش بزرگ هستند و انگشت‌ها بلند. آنقدر بلند که تا داخل شکاف باسن می‌رسند و حتی در آنجا فرو می‌روند. وای.تی. که می‌خواهد از آن‌ها فاصل بگیرد چاره‌ای ندارد به جز نزدیک‌تر کردن بدنش به بدن راون و شکستن بوسه‌ای که هنوز ادامه دارد. سرش را که کنار گوش راون می‌گذارد چاره‌ای ندارد به جز کشیدن آهی بلند که به سرعت به یک ناله شهوانی تبدیل می‌شود و وای.تی. می‌فهمد که در دست‌های این مرد تا هر جایی که بشود پیش خواهد رفت چرا که قبل از این هیچ وقت حین عشق‌بازی، ناله نکرده بود. 

حالا که از ادامه کار مطمئن شده، برای جلو رفتن بی‌تاب است. می‌تواند دست‌هایش را تکان بدهد و پاهایش هم در کنترل خودش هستند اما بخش میانی بدنش محکم بین دست و بدن راون قفل شده و تا وقتی راون تکانش ندهد، تکان نخواهد خورد. دختر می‌داند که تا وقتی خودش به راون پیشنهاد ندهد، مرد تغییری در اوضاع نخواهد داد. به همین خاطر است که سراغ گوش راون می‌رود. این همیشه جواب می‌دهد.

زبان دختر که به گوش مرد می‌خورد راون خودش را عقب می‌کشد. وای.تی. از این موضوع خوشش می‌آید. او دست‌هایی به قدرت مردها دارد که آنقدر نیزه به خودروها پرتاب کرده‌اند و طناب را نگه‌داشته‌اند که پر از عضله شده‌اند. این دست‌ها را به دور سر راون می‌اندازد و زبانش را یک‌بار دیگر گرداگرد گوش مرد می‌کشد. حرکت نوک زبانش روی لاله گوش، مرد را شوکه می‌کند.

راون برای شصت ثانیه کامل نمی‌داند چکار کند و نفس‌هایی آرام می‌کشد. بعد وای.تی. زبانش را داخل گوش راون می‌برد و آنجا می‌چرخاند. مرد انگار که نیزه خورده باشد ناله می‌کند، دختر را از روی پایش بلند می‌کند و صندلی‌ای را که زیر پایش بود با لگد کنار می‌زند. شدت لگد آنقدر زیاد است که صندلی بعد از برخورد به دیواره فلزی کانتینر خرد می‌شود. راون بدن وای.تی. را می‌چرخاند و رو به عقب به سمت مبل هل می‌دهد. دختر حین سقوط به این فکر می‌کند که حتما زیر بدن سنگین راون له خواهد شد اما مرد در لحظه ورود تمام وزن را روی آرنج‌هایش کنترل می‌کند، به جز وزن قسمت کمر که با فشار به بدن وای.تی. می‌خورد و موجی از هیجان و فشار در تمام بدنش منتشر می‌کند. راون دهانش را روی دهان وای.تی. می‌گذارد و زبانش را داخل آن می‌کند. دست راست مرد به سمت یقه لباس سرتاسری وای.تی. می‌رود و زیپ آن را تا کمر پایین می‌کشد. حالا جلوی لباس سرتاسری باز است و پوست دختر به نمایش درآمده. راون دست‌ها را پشت دختر می‌برد و از پشت، شانه‌های لباس را با هر دو دست می‌گیرد و آن را تا کمر به پایین می‌کشد. این‌کارباعث می‌شود آستین‌ها برعکس روی بازوها حرکت کنند و دست‌های وای.تی. را در پشت بدنش قفل کنند. حجم زیاد پارچه و ضربه‌گیرهایی که در پشت بدن وای.تی. جمع شده‌اند قسمت میانی بدن دختر را بیشتر به سمت راون انحنا می‌دهند. راون دوباره جای خودش را در میان ران‌های دختر باز می‌کند و دست‌هایش را به پشت باسن او می‌برد. این‌ بار هر دو گرمای پوست بدن هم‌دیگر را حس می‌کنند.

اما چیزی مبهمی هست که وای.تی. سعی می‌کند روی آن تمرکز کند.

چیزی که باید مواظبش باشد. چیزی مهم. یکی از آن موضوعاتی که وقتی خارج از بستر به آن‌ها فکر می‌کنید کاملا منطقی و طبیعی و راحت به نظر می‌رسند ولی وقتی در متن قرار می‌گیرید، در لحظه‌ای مثل الان، آنقدر دور از ذهن می‌شوند که حتی نمی‌توانید کلیت‌شان را به یاد بیاورد.

باید چیزی باشد در مورد پیشگیری یا چنین چیزی. اما وای.تی. آنقدر داغ شده که نمی‌تواند به چنین چیزهایی اهمیت دهد و فکرش را درگیر آن نمی‌کند. دست‌هایش را پایین می‌برد و پاها را تا جایی که می‌تواند بالا می‌آورد و نشان می‌دهد که می‌خواهد لباس سرتاسری را کلا بیرون بیاورد.

راون از رویش بلند می‌شود و در کمتر از یک ثانیه او هم لباس‌هایش را بیرون می‌آورد. اول بلوزش را از سرش بیرون می‌کشد و به گوشه‌ای پرتاب می‌کند. بعد دگمه شلوارش را باز می‌کند و بعد از به زمین افتادنش، از آن خارج می‌شود. پوستش به صافی پوست وای.تی. است. این پوست صاف وای.تی. را به یاد پستانداران دریایی می‌اندازد که همه عمر خود را در دریا شنا می‌کنند اما این پوست بر خلاف پوست شناگران دریا، داغ است و پر انرژی. دختر به میان پاهای راون نگاه نمی‌کند. نیازی به این‌کارندارد. 

دختر چیزی را تجربه می‌کند که قبلا هرگز تجربه نکرده بود: به اوج رسیدن در لحظه اول دخول. مانند یک تندر است که از وسط بدنش شروع می‌شود و در طول پاهای سفت شده و ستون فقرات و سینه‌ها پخش می‌شود و به مغز می‌رسد. از لای دهانش هوا را به داخل می‌کشد و بعد جیغ بلندی درست زیر گوش راون می‌کشد.

راون باید با این جیغ کر شده باشد. اما این مشکل خودش است.

بدن وای.تی. شل می‌شود. همین‌طور بدن راون. راون هم باید به اوج رسیده باشد. خوب هم هست. زود است اما راون بیچاره احتمالا مدت‌های طولانی است که روی دریا است. وای.تی. فکر می‌کند که دفعه بعد همه چیز طولانی‌تر خواهد بود.

حالا تنها خواسته وای.تی. این است که زیر بدن مرد بخوابد و حرارت او را احساس کند. روزها است که سردش بوده. پاهایش هنوز هم سرد هستند اما این باعث می‌شود گرمای بقیه بدنش را بیشتر احساس کند.

راون هم کاملا خشنود و ‌آرام به نظر می‌رسد. به شخصیتش نمی‌خورد ولی آرام است. معمولا اولین کاری که آقایان در این شرایط می‌کنند برداشتن کنترل از راه دور تلویزیون و عوض کردن کانال‌ها است. اما راون این‌طور نیست. او آرام دراز کشیده و به نظر می‌رسد که تا صبح هم حاضر است همین‌طور آرام کنار گردن وای.تی. نفس بکشد. در واقع به نظر می‌رسد دوست دارد روی بدن وای.تی. به خواب برود. چیزی که یک زن هم آمادگی‌اش را دارد.

وای.تی. هم احساس خواب‌آلودگی می‌کند. دو سه دقیقه‌ای زیر بدن مرد دراز می‌کشد و به این چیزها فکر می‌کند.

اینجا جای قشنگی است. تقریبا شبیه یک هتل متوسط در منطقه ولی. هیچ وقت فکر نمی‌کرد چنین چیزی روی یک شناور وجود داشته باشد ولی انگار دارد. اینجا هم مثل همه جای دیگر، فقیر و غنی دارد.

وقتی در طول مسیرشان به اینجا به اواسط راه رسیدند و نزدیک اولین کشتی‌های هسته شدند، یک نگهبان مسلح به آن‌ها ایست داد. نگهبان راون را شناخت و به او اجازه عبور داد و راون هم دست وای.تی. را گرفت و با خودش او را رد کرد. نگهبان نگاه بخصوصی به وای.تی. کرد ولی نه بیشتر از چند لحظه کوتاه. تقریبا تمام حواس نگهبان به راون بود.

بعد از آن حتی مسیر عبور هم قشنگ‌تر شد. پل‌ها در این قسمت وسیع‌تر بودند و بیشتر شبیه اسلکه‌های تفریحی سواحل توریستی. جمعیت هم اینجا بسیار کمتر بود و کسی به جز یکی دو زن چینی پیر که روی سرشان بسته‌های بزرگ حمل می‌کردند ندیدند. بوی اینجا هم بسیار بهتر از بوی بقیه کلک بود.

وقتی به اولین کشتی هسته رسیدند، یک پلکان به آن‌ها اجازه داد تا از سطح دریا به سطح کشتی بالا بروند. از آن‌جا تخته‌پلی آن‌ها را به کشتی دوم هسته رساند و راون طوری مسیر را ادامه داد که انگار میلیون‌ها بار به اینجا آمده و بعد با رد شدن از یک تخته‌پل دیگر، به یک کشتی باری رسیدند و این هتل مانند لعنتی درست همین‌جا بود: بین کلی کانتینر دیگر. البته اینجا هنوز یک کشتی است. همه چیز از فلز ساخته شده و هزارها لایه رنگ سفید به آن خورده است. در روی عرشه یک محل فرود هلی‌کوپتر هم بود. احتمالا متعلق به آدم‌های کله‌گنده‌ای که به اینجا رفت و آمد دارند. روی باند، حتی یک هلی‌کوپتر هم پارک شده بود. با نشانه‌ای آشنا: شرکت تحقیقات پیشرفته رایف. این‌ لوگو را کاملا به خاطر آورد. همان آدم‌هایی که آن پاکت را به او دادند تا به ابگوک ببرد. حالا همه چیز شروع می‌کند به جفت و جور شدن با هم: پلیس‌ها و ال باب رایف و پیرلی گیتس عالیجناب وین و شناور همه و همه بخش‌های مختلف یک برنامه هستند. او از راون پرسیده بود «این آدم‌ها که در این بخش هستند چه کسانی هستند؟» ولی راون فقط اشاره کرده بود که ساکت باشد. 

کمی بعد دوباره سوالش را تکرار کرده بود و جواب شنیده بود که : همه این آدم‌ها برای ال باب رایف کار می‌کنند. برنامه‌نویس‌ها و مهندس‌ها و مخابرات‌چی ها. رایف آدم مهمی است. یک انحصارگرا. 

وای.تی. پرسیده بود «رایف اینجاست؟». البته این سوال فقط رد گم کنی بود. او خودش جواب را فهمیده بود. 

جواب راون دوباره «هیس» بود. 

این اطلاعات ارزشمندی است. هیرو از این خبر خوشحال خواهد شد. البته اگر بتواند این خبر را به او برساند. کار سختی هم نیست. اول فکر کرده بود که محال است در شناور خبری از ترمینال‌های متاورس باشد اما حداقل در این کشتی که پر بود از این ایستگاه‌ها. احتمالا دلیل حضور ترمینال‌ها این بود که آدم‌های کله گنده‌ای که می‌خواستند به اینجا بیایند باید ارتباط خود با جهان را حفظ می‌کردند و چه چیزی بهتر از ترمینال‌های متاورس برای چنین کاری. تنها کاری که حالا باید بکند، رسیدن به یک ترمینال است بدون بیدار کردن راون. این نباید کار راحتی باشد. دختر ناراحت است که مثل فیلم‌های مربوط به شناورها، نمی‌تواند داروی بیهوشی به راون بدهد و فرار کند.

اما همین فکر است که او را به دنیای واقعی برمی‌گرداند. این فکر درست مانند یک کابوس، ناخودآگاه او را به خودآگاه می‌کشد. یا شبیه اتفاقی که به ناگهان باعث می‌شود بعد از دو ساعت که خانه را ترک کرده‌اید به یادتان بیافتد که کتری را روی اجاق روشن به حال خود رها کرده‌اید. این یادآوری ذهنی چیزی است که از ناکجا ظاهر می‌شود و خیلی چیزها را تغییر می‌دهد. 

حالا بالاخره یادش آمده که چه چیزی در یک لحظه پیش از تکمیل هماغوشی، ذهنش را مشغول کرده بود. مساله پیشگیری از بارداری نبود که به فکرش رسیده بود. بحث بهداشتی هم نبود. مساله دنتاتا بود. آخرین مرحله از سیستم دفاع شخصی. در کنار نشان‌های سگ عمو انزو، این تنها چیزی از سیستم دفاع شخصی‌اش است که یک اورتوس متوجه آن نمی‌شود. آن‌ها این سیستم را پیدا نکردند چون اعتقادی به جستجوی قسمت‌های داخلی بدن نداشتند.

این یادآوری، یعنی حالا می‌داند با ورود کیر راون به بدنش، یک سوزن بسیار کوچک ترکیبی از مخدر و آرامش‌بخش را به رگ اصلی کیر مرد تزریق کرده که به نوبه خود به سرعت در تمام سیستم گردش خون او پخش شده است.

راون از جایی که هیچ وقت فکرش را نمی‌کرد نیزه خورده و حالا حداقل برای چهار ساعت در خواب خواهد بود.

ولی آیا وقتی بیدار شود خوشحال خواهد بود؟

# فصل پنجاه و سه

هیرو نصیحت الیوت را به یاد می‌آورد: بدون راهنمای محلی روی شناور نروید. این پسر باید یکی از پناهی‌ها باشد که در یکی از حمله‌های بروس‌لی به قایق‌های اطراف شناور، به اسارت گرفته شده.

اسم این بچه ترنسابستاناکیون است. به شکل خلاصه ترنی. او قبل از اینکه هیرو حرفی بزند، سوار قایق نجات شده.

هیرو می‌گوید «صبر کن. اول باید کمی وسایل جمع کنیم.»

هیرو خطر روشن کردن یک چراغ‌قوه کوچک را قبول می‌کند و با آن روی قایق تفریحی به راه می‌افتد تا وسایل ارزشمندی را که می‌بیند جمع کند: چند بطری آب که به نظر می‌رسد قابل نوشیدن باشند، کمی غذا و مهمات اضافی برای هفت‌تیرش. چنگکی مربوط به مردان روغنی را هم می‌بیند و آن را هم بعد از جمع کردن طناب متصل به آن، برمی‌دارد. چنگک از آن چیزهایی است که احتمالا روی شناور به درد می‌خورد. 

یک کار شاق دیگر هم هست که باید انجامش دهد، از آن تیپ کارهایی که هیچ علاقه‌ای به آن ندارد.

هیرو خیلی جاها زندگی کرده که موش داشته‌اند، حتی جاهایی زندگی کرده که موش‌ها مشکل بزرگی بوده‌اند. او با تله از شر موش‌ها راحت می‌شد اما گاهی هم تله همه چیز را به افتضاح می‌کشد. در نیمه شب صدای بسته شدن تله به گوش می‌رسید و بعد به جای سکوت، تمام اتاق و خانه پر می‌شد از صدای جیرجیر و خش‌خش جانوری که سعی می‌کرد در حالی که یکی از اعضا (معمول سر) در زیر تله گیر کرده و ناقص شده، خودش را به جای امنی برساند. وقتی در این شرایط از تخت بلند شوید و سعی کنید در ساعت سه صبح با روشن کردن چراغ مشکل را حل کنید، اغلب با ردی از خون و مغز متلاشی شده مواجه می‌شوید که در سرتاسر آشپزخانه به اینطرف و آنطرف کشیده شده. بعد از دیدن چنین چیزی، دوباره خوابیدن بسیار مشکل است. به همین دلیل هیرو از بار اول به بعد همیشه ترجیح می‌دهد از سم استفاده کند.

در شرایطی مشابه، مردی شدیدا زخمی - آخرین کسی که هیرو به او شلیک کرده - هم ظاهرا دارد خودش را در روی عرشه به این‌طرف و آن‌طرف می‌کشد و زیر لب چیزهایی می‌گوید. 

هیرو در این لحظه بیشترین چیزی که در دنیا می‌خواهد این است که سوار قایق نجات شود و از این آدم نیمه زنده تا جایی که می‌تواند فاصله بگیرد. او می‌دانید که برای کمک به این آدم یا برای خلاص کردنش از این اوضاع اسف‌بار، اولین قدم این است که نور چراغ قوه را روی او بیاندازد و می‌داند که اگر چنین کاری کند، صحنه‌ای را خواهد دید که تا آخر عمر فراموش نخواهد کرد. دو سه بار آب دهانش را قورت می‌دهد چون از همین حالا هم احساس تهوع دارد. بعد چراغ قوه را به سمت صدا حرکت می‌دهد.

اوضاع از آن چیزی که فکرش را کرده بود هم بدتر است.

ظاهرا یک گلوله از جایی حوالی بینی به سمت بالا وارد صورت مرد شده. هر چیزی بالاتر از بینی صدمه دیده است و بخشی از آن کلا نابود شده است. زاویه دید هیرو، به او اجازه می‌دهد که نیمی از مغز متلاشی را هم ببیند.

از سر مرد چیزی بیرون آمده. هیرو در نگاه اول حدس می‌زند که استخوان شکسته جمجمه یا چنین چیزی باشد اما جسم برای قطعه‌ای از سر بودن، بیش از حد خوش‌تراش و صاف است.

حالا که شوک اولیه برطرف شده، نگاه کردن به جسد ساده‌تر است. علاوه بر این مطمئن بودن از اینکه این فرد نیمی از مغزش را از دست داده و بدون شک مرده و در نتیجه رنجی نمی‌کشد هم کار را راحت‌تر می‌کند. اما مرد هنوز حرف می‌زند - اصواتی سوت مانند و نامفهوم، مثل یک ساز بادی خراب. احتمالا خرابی صدا به خاطر تکان ناگهانی‌ای است که تارهای صوتی متحمل شده‌اند.

چیزی که از سر مرد بیرون آمده، آنتنی است به طول تقریبا سی سانتی‌متر که با پلاستیک سیاه پوشانده شده. چیزی شبیه آنتن تاکی-واکی پلیس‌ها. انتهای آنتن، بالای گوش چپ به سر متصل شده. این حتما یکی از آن آنتن-کله‌هایی است که الیوت درباره‌شان حرف زده بود.

هیرو آنتن را می‌گیرد و می‌کشد. انتظار دارد که هدست متصل به آن هم با آنتن از مرد جدا شود - احتمالا این سیستمی است که به ال باب رایف اجازه کنترل اتفاقات روی شناور را می‌دهد.

اما آنتن تکان نمی‌خورد. وقتی آن را محکم‌تر می‌کشد، سر مرد با آن می‌چرخد ولی آنتن حتی شل هم نمی‌شود. همینجاست که هیرو کشف می‌کند اصولا هدستی وجود ندارد. آنتن به طور دائمی به جمجمه مرد متصل شده است.

هیرو چشمی‌هایش را روی رادار موج میلیمتری سوییچ می‌کند و دوباره به مغز متلاشی مرد نگاه می‌کند.

آنتن از طریق پیچ‌های کوتاهی که به استخوان جمجمه پیچ شده‌اند، به سر متصل است. پایه آنتن چندین میکروچیپ دارد که هیرو با نگاه کردن نمی‌تواند نظری در مورد عملکردشان بدهد. اما چیزی که می‌داند این است که این روزها می‌شود یک سوپرکامپیوتر را روی یک تک چیپ پیاده کرد پس وقتی چیزی چندین چیپ دارد معمولا معنی‌اش این است که از قطعات موجود در بازار ساخته شده است.

یک سیم به باریکی مو از پایه آنتن به داخل جمجمه کشیده شده. این سیم تا ‌ساقه مغز پایین رفته و از آنجا چندین بار شاخه شاخه شده و در بخش‌های مختلف مغز فرو رفته است. 

این می‌تواند توضیح دهد که چرا مرد حتی بعد از متلاشی شدن مغز هنوز دارد هجاهای نامفهوم شناور را تکرار می‌کند: به نظر می‌رسد که ال. باب رایف روشی پیدا کرده است برای ارتباط الکتریکی با محل زندگی عاشره در مغز. این هجاها در مغز خود فرد ایجاد نمی‌شوند بلکه یک سیستم ارتباط رادیویی آن‌ها را به آنتن نصب می‌شده می‌فرستد و احتمالا میکروچیپ‌ها،‌ سیگنال‌های لازم را به اجزای مختلف مغز می‌فرستند.

در طرف دیگر استدلال هنوز باز است و نمایشگر آن به شکل ثابت نوری آبی در هوا پخش می‌کند. هیرو کلید قطع برق آن را می‌یابد و فشار می‌دهد. از کامپیوترهایی به این قدرت انتظار می‌رود که توان خاموش کردن خود را هم داشته باشند، البته بعد از فرمان کاربر. خاموش کردن چنین کامپیوتری به روش قطع برق ورودی، شبیه این است که یک آدم بیش فعال را با قطع نخاع، درمان کنیم. اما به هرحال وقتی سیستم اسنوکرش کرده، دیگر حتی توان خاموش کردن خود را هم ندارد و در نتیجه تنها راه بازگرداندن آن به دنیا، قطع برق و وصل مجدد آن است. هیرو بعد از قطع برق، بخش شلیک کننده گلوله را هم جمع می‌کند و در داخل چمدان جا می‌دهد و بعد در آن را می‌بندد و چفت‌هایش را هم می‌اندازد.

ظاهرا چمدان دیگر به سنگینی قبل نیست. شاید هم آدرنالین ترشح شده در تمام بدنش به کمکش آمده اما شکی نیست که چمدان بسیار سبک‌تر شده است. ظاهرا بیشتر وزن مربوط به مهماتی بوده که چشم‌ماهی اکثرشان را مصرف کرده. هیرو چمدان را کشان کشان به کنار قایق تفریحی می‌برد و در قایق نجات می‌اندازد. در تمام طول مسیر دقت دارد که زائده تبادل حرارت چمدان همیشه در آب بماند. 

هیرو بعد از رساندن چمدان به داخل قایق، خودش هم سوار می‌شود و سراغ موتور می‌رود.

ترنی می‌گوید «موتور نه. گیر می‌کند.»

حق با او است. تارعنکبوت اینجا هر موتوری را از کار خواهد انداخت. ترنی به هیرو نشان می‌دهد که چطور باید پاروها را در کنار قایق سوار کند.

هیرو برای مدتی پارو می‌زند. قایق زیگزاگ می‌رود، مثل رگه‌ای از آب گرم در بین آب پر از یخ قطب، ولی به هرحال قایق نجات کوچک در حال دور شدن از منطقه روغنی‌ها است.

ترنی این بار می‌گوید «موتور درست.»

موتور را به داخل آب می‌اندازد. ترنی پمپ سوخت را روشن می‌کند و دسته استارت را می‌کشد. موتور در یک حرکت روشن می‌شود. ظاهرا بروس‌لی در آموزش افراد سخت‌گیر بوده است.

هیرو با اشاره ترنی شکاف بین شناور را پیش می‌گیرد. اول نگران است که این شکاف فقط یک پیش‌رفتگی دریا در وسط یکی از مناطق کلک باشد اما کمی که جلوتر می‌رود مطمئن می‌شود که در چیزی شبیه به جاده کمربندی در حال قایقرانی است. ظاهرا این مسیر دور تا دور کلک را می‌پیماید و مسیرهای باریکتری که از آن جدا می‌شوند به ناحیه‌های مختلف کلک می‌رسند. تقریبا تمام خروجی‌ها نگهبان‌های مسلح دارند. هر کسی می‌تواند در جاده کمربندی رانندگی کند، اما هر منطقه برای مسیر ورودی‌اش نگهبان گذاشته است.

بدترین چیزی که روی شناور ممکن است برای یک محله اتفاق بیافتد، جدا شدن از بقیه شناور است. به همین خاطر است که اینهمه طناب و کابل از این طرف به آن طرف کشیده شده. در عین حال خیلی از محلات با هم در جنگ هستند و به همین دلیل مردم هر ناحیه از این وحشت دارند که ناحیه‌ همسایه بست‌های آن‌ها را شل کند و باعث شود آن‌ها از شناور جدا شوند و در دریای قطبی، از گرسنگی و سرما بمیرند. برای پاسخگویی به این دغدغه، محلات مدام در حال ایجاد ارتباط و کشیدن کابل بین خود و هر کسی که پیدا کنند، هستند. بهترین حالت این است که یک منطقه بتواند خودش را به یکی از کشتی‌های هسته متصل کند.

نیازی به گفتن نیست که نگهبان‌های مناطق همگی مسلح هستند. ظاهرا اسلحه مورد علاقه همه هم کپی‌های چینی ای.کی.۴۷ است. بدنه فلزی این سلاح به راحتی در رادار دیده می‌شود. دولت چین باید زمانی که نگران درگیری با روسیه می‌بوده، میلیون‌ها از این نمونه تولید کرده باشد.

اکثر نگهبان‌های آدم‌هایی هستند در خود فرورفته و نامرتب. اما حداقل در یک مورد هیرو متوجه یک نفر آنتن‌دار هم در بین آن‌ها می‌شود. 

چند دقیقه بعد، به جایی می‌رسند که جاده کمربندی را یک مسیر دیگر قطع کرده که مستقیم به سمت مرکز شناور می‌رود - جایی که کشتی‌های بسیار بزرگتری هستند: هسته. نزدیکترین کشتی که در هسته دیده می‌شود، یک کشتی باربری ژاپنی است. سطح کشتی پایین است و عرشه آن کاملا مسطح و پر از کانتینرهای فلزی. از کانتینرها نردبان‌ها و پله‌های طنابی آویزان شده‌اند تا افراد برای رسیدن به کانتینرهای بالایی هم مشکلی نداشته باشند. از درهای باز و حتی پنجره‌های تعبیه شده در بسیاری از کانینرها، نور چراغ به چشم می‌خورد.

ترنی که علاقه هیرو را می‌بیند به خنده می‌گوید «آپارتمان سازی.» و بعد با تکان دادن سر و بستن چشم‌ها و مالیدن نوک انگشت شست به انگشت اشاره توضیح می‌دهد که آن منطقه مربوط به آدم‌های پولدار است.

بخش بی‌دردسر سفر با ظاهر شدن چندین قایق تندرو که از یکی از ناحیه‌های کثیف بیرون می‌آیند و شروع به تعقیب آن‌ها می‌کنند به پایان می‌رسد.

ترنی می‌گوید «دسته ویتنامی‌ها» و دستش را به آرامی روی دست هیرو می‌گذارد و با کنار زدن دست او، کنترل موتور قایق را بر عهده می‌گیرد. هیرو نگاه دقیقی به رادار می‌اندازد. دو سه نفر از مردهای درون قایق‌های تندرو، ای.کی.۴۷ های کوچک دارند اما اکثر آن‌ها فقط به چاقو و هفت‌تیر مسلح هستند. بدون شک علاقه اصلی این گروه نبرد نزدیک و چهره به چهره است. احتمالا اینها سربازان خط مقدم یک دسته بزرگ‌تر هستند چون چند نفر در خط مرزی همان منطقه ایستاده‌اند و حین کشیدن سیگار، با دوربین جریان را زیر نظر دارند. سه نفر از آن‌ها، آنتن دارند.

ترنی سرعت قایق را کم می‌کند و به داخل یک محله می‌پیچد که اکثرا از کشتی‌های یک دکله عربی تشکیل شده است. چند دقیقه‌ای در تاریکی مانور می‌دهد و هر چند لحظه یک‌بار هم با دست به سر هیرو فشار می‌دهد تا بگوید که باید سرش را برای پیشگیری از گیر کردن گردنش به طناب‌های کشیده شده بین کشتی‌ها پایین ببرد. 

وقتی از منطقه کشتی‌های عربی خارج می‌شوند، دیگر خبری از دسته ویتنامی‌ها نیست. اگر این اتفاق در روز افتاده بود آن‌ها به راحتی می‌توانستند با بخار حاصل از خنک کننده استدلال مسیر قایق را تشخیص دهند. ترنی قایق را به سمت یک مسیر نه چندان عریض می‌راند و بعد وارد دسته‌ای از قایق‌های ماهیگیری کوچک می‌شود. در وسط این قایق‌های کوچک، یک قایق ماهیگیری نسبتا بزرگ است که چراغ‌های زیادی در اطرافش آب را روشن کرده‌اند. 

ترنی می‌گوید «خانه» و می‌خندد و به چند قایق که به یکدیگر زنجیر شده‌اند اشاره می‌کند. در داخل اتاقک‌های روی قایق هنوز چراغ روشن است و دو مرد که بیرون آن‌ها نشسته‌اند، سیگارهای کلفت دست‌پیچ دود می‌کنند. از پنجره‌ها دو زن در آشپزخانه دیده می‌شوند.

نزدیک که می‌شوند، مردها بلند می‌شوند و اسلحه‌هایشان را آماده در دست می‌گیرند. اما ترنی با خوشحالی چیزهایی به تاگالوگ فریاد می‌زند و همه چیز عوض می‌شود.

تمام مراسم پسر بازیافته برای ترنی اجرا می‌شود: گریه، زن‌های چاق غیرقابل کنترل، خیلی عظیم بچه‌هایی که بیدار شده‌اند و جلوی درها ایستاده‌اند، بوسیدن و بالا و پایین پریدن. مردان پیر می‌خندند و خنده‌هایشان پر است از حفره‌های سیاه و پوسیدگی‌های عمیق. مردها بین زن‌ها فرصت‌هایی کوتاه پیدا می‌کنند برای درآغوش کشیدن فرزند.

در انتهای جمعیتی که دور پسر حلقه زده‌اند، در تاریکی، یک آنتن به سر ایستاده است.

یکی از زنان که تقریبا چهل سال دارد و اسمش یونیس است به هیرو می‌گوید «تو هم بیا تو.»

هیرو می‌گوید «من راحت هستم. مزاحمتان نمی‌شوم.»

ترجمه این حرف مثل موج بین تقریبا هشتصد و نود و شش فیلیپینی که آنجا جمع شده‌اند می‌چرخد و باعث حیرت می‌شود. مزاحمت؟ محال است! بی معنی است! منظورت چیست؟

یکی از پیرمردها، مردی کوچک که احتمالا بازمانده جنگ جهانی دوم است، به سمت قایق نجات می‌آید و به داخل آن می‌پرد و مثل مارمولک به کف قایق که تکان تکان می‌خورد می‌چسبد. قایق که دوباره آرام می‌شود، پیرمرد هیرو را بغل می‌کند و دود حشیشی که در دهان نگه‌داشته را به صورتش فوت می‌کند.

هیرو به دنبال جواب خودش است. از مرد می‌پرسد «رفیق! آن مردی که آنتن دارد کیست؟»

پیرمرد زمزمه می‌کند «نه. عوضی است.» و با حرکتی نمایشی، انگشت اشاره‌اش را روی لب‌ها می‌گذارد و می‌گوید «هیس.»

# فصل پنجاه و چهار

مهمترین چیز وضعیت چشم‌ها است. در کنار شیوه باز کردن دستبند، پریدن از روی موانع و تکنیک‌های خلاص شدن از دست مزاحمین، این مهمترین مهارتی است که یک پیام‌رسان باید داشته باشد: راه رفتن بدون جلب توجه در محیطی که بخشی از آن نیستید. روش اصلی این‌کار، نگاه نکردن به آدم‌ها است. چشم‌ها را در هر شرایطی به جلو بدوزید. نه آن‌ها را زیادی باز کنید و نه اجازه بدهید هیجان زده به نظر برسند. مهارت در این‌کار و این واقعیت که با کسی وارد این منطقه شده بود که همه از او می‌ترسند، به راحتی وای.تی. را از اتاق روی کشتی باری به میز پذیرش رساند. 

وای.تی. به مسوول پذیرش می‌گوید «من می‌خواهم از یک ترمینال برای رفتن به خیابان استفاده کنم. هزینه‌اش را بگذارید روی هزینه اتاق.»

مسوول پذیرش می‌گوید «البته خانم.» و نیازی هم ندارد که شماره اتاق را بپرسد. فقط لبخند می‌زند و با احترام برخورد می‌کند. این چیزی نیست که برای یک پیام‌رسان عادی باشد.

دختر حس می‌کند که بودن با راون برایش جذاب است، البته به شرطی که یک قاتل تغییر ژنتیکی یافته نمی‌بود. 

# فصل پنجاه و پنج



هیرو زود از مهمانی خیرمقدم ترنی بیرون می‌آید و استدلال را با تقلا از قایق به بندرگاه جلوی خانه منتقل می‌کند. بعد آن را باز می‌کند و کامپیوتر شخصی‌اش را به بایوس آن متصل می‌کند. 

استدلال بدون مشکل ریبوت می‌شود. انتظار همین را هم داشت. البته این را هم انتظار دارد که دفعه بعد هم استدلال در وسط استفاده یک‌باره کرش کند. همان مشکلی که احتمالا برای چشم‌ماهی پیش آمد. در اکثر سیستم‌های کامپیوتری این امکان هست که با روشن و خاموش کردن یک سیستم، آن را دوباره آماده استفاده کنید اما برای چیزی مثل استدلال این‌کاردر وسط جنگ تقریبا غیر ممکن است. یک هکر ترجیح می‌دهد سیستم را دیباگ کند.

اگر وقت داشت، می‌توانست دستی هم سیستم را دیباگ کند اما راه حل‌های بهتری هم وجود دارد. البته به احتمال زیاد تا به حال این باگ توسط صنایع امنیتی ان.جی. اصلاح شده است و نسخه جدیدی از برنامه برای استدلال عرضه شده است. اگر این‌طور باشد، باید بشود کپی برنامه جدید را در خیابان به دست آورد. 

هیرو در دفترش ظاهر می‌شود. کتابدار سرش را از اتاق کناری بیرون می‌آورد تا در صورت وجود پرسشی، به آن پاسخ دهد.

«آلتیمو راشیو ریگام چی؟»

کتابدار می‌گوید «آخرین استدلال شاه. شاه لوئیس چهاردهم این عبارت را روی تمام توپ‌هایی که در طول سطلنت‌اش ساخته شد حک کرده بود.»

هیرو بلند می‌شود و به باغ‌اش می‌رود. موتورسیکلتش آن‌جا رو به دروازه خروجی در انتظار است. نورهای مرکز شهر کم کم در فاصله دور دارند روشن می‌شوند. این یعنی کامپیوترش به شبکه ال. باب. رایف متصل شده و دارد اطلاعات را از خیابان دریافت می‌کند. انتظار این یکی را هم داشت. رایف باید روی انترپرایز یک مجموعه کامل از فرستنده‌های ماهواره‌ای کار گذاشته باشد که یک شبکه بی‌سیم را روی کل شناور تغذیه کنند. در غیر اینصورت نخواهد توانست از قلعه روی آبش به متاورس متصل شود و این برای کسی مثل رایف، غیر عملی است.

هیرو روی موتور می پرد و آن را از حیاط به خیابان می راند و بعد با سرعت چند صد کیلومتر در ساعت، بین ایستگاه‌های مونوریل زیگزاگ می‌رود تا دستش را بعد از مدت‌ها گرم کرده باشد. او چندین بار به ستون‌های مونوریل برخورد می‌کنند و سرعتش به صفر می‌رسد، اما این هم بعد از این همه مدت سواری نکردن، دور از انتظار نیست.

صنایع امنیتی ان.جی. یک طبقه کامل از آسمان‌خراش یک مایلی‌ای نزدیک پورت اول را در اختیار دارد، درست سمت راست مرکز شهر. مثل هر چیز دیگری در متاورس، این دفتر هم بیست و چهار ساعته باز است، چرا که در هر ساعتی از شبانه‌ روز، بالاخره جایی در دنیا هست که آدم‌هایش در ساعت کاری خود باشند. هیرو موتور را در خیابان می‌گذارد و با آسانسور به طبقه ۳۹۷ می‌رود و به محض پیاده شدن از آسانسور، با جنی که دم در ایستاده چشم به چشم می‌شود. برای یک لحظه در تشخیص پس زمینه نژادی جن دچار مشکل می‌شود اما سریع کشف می‌کند که جن نیمه سیاه و نیمه آسیایی است - مثل خودش. احتمالا اگر یک سفید پوست از آسانسور بیرون می‌آمد، جن یک زن بلوند می‌بود. یک تاجر ژاپنی هم بدون شک توسط یک دختر کارمند ژاپنی مورد استقبال قرار می‌گرفت.

جن می‌گوید «سلام قربان. شما برای خرید تشریف آورده‌اید یا خدمات بعد از فروش؟»

«خدمات بعد از فروش.»

«از طرف چه سازمانی تشریف آورده‌اید؟»

«هر سازمانی که اسمش را ببری.»

«ببخشید قربان؟» این جن هم مثل بقیه نرم افزارها در مواجهه با شرایط غیرطبیعی ناتوان است.

«در این لحظه خاص من برای شرکت مرکزی اطلاعات، مافیا و هنگ‌کنگ‌ بزرگ‌تر آقای لی کار می‌کنم.»

مسوول پذیرش می‌گوید «متوجهم.» این یکی را هم مثل مسوولین پذیرش واقعی، نمی‌شود تحت تاثیر هیچ جوابی قرار داد. او با لحن معمولی می‌پرسد «و برای پشتیانی در مورد کدام محصول تشریف آورده‌اید؟»

«استدلال»

صدای دیگری می‌گوید «قربان به صنایع امنیتی ان.جی. خوش آمده‌اید.»

یک جن دیگر است. یک زن سیاه / آسیایی جذاب در لباس کارمندان رده بالا که از جایی دورتر در دفتر ان.جی. ظاهر می‌شود.

او هیرو را در طول یک راهروی شیک راهنمایی می‌کند تا به یک میز عریض می رسند. در هر چند قدم از کنار صندلی‌هایی می‌گذرند که در آن‌ها آواتارهایی از تمام نقاط دنیا منتظر نشسته‌اند و وقت می‌گذارنند. اما هیرو نیازی ندارد منتظر بماند. زن او را مستقیم به یک دفتر بزرگ راهنمایی می‌کند که یک مرد آسیایی در آن پشت میزی بزرگ و پر از هلی‌کوپترهای مدل نشسته است. این خود آقای ان.جی. است. او بلند می‌شود و تعظیمی می‌کند و زن بیرون می‌رود.

ان.جی. می‌گوید «تو برای چشم‌ماهی کار می کنی؟» و سیگاری آتش می‌زند. دود در مسیری مارپیچ از دهنش خارج می‌شود و به سمت سقف اتاق می‌رود تا غیب شود. هیرو می‌داند که کامپیوتری که می‌تواند تصویری به این دقت ایجاد کند به راحتی می‌تواند قدرت پیش‌بینی هوای کره زمین را هم داشته باشد.

هیرو می‌گوید «او مرده. استدلال درست در لحظه حساس کرش کرد و یک نیزه به چشم‌ماهی خورد.»

ان.جی. عکس‌العملی نشان نمی‌دهد. در عوض فقط برای چند ثانیه بی‌حرکت می‌نشیند و اطلاعات را تحلیل می‌کند: یک مشتری او به خاطر اشتباه دستگاهی که او ساخته، نیزه خورده است. او احتمالا یک بانک اطلاعاتی ذهنی از همه آدم‌هایی ساخته که از ابزارهایش استفاده کرده‌اند.

ان.جی. می‌گوید «به او گفته بودم که این دستگاه تازه نسخه بتا است و باید می‌دانست که نباید از آن در نبرد واقعی استفاده کند. یک چاقوی دو دلاری برای جنگ واقعی ارزش بیشتری دارد تا استدلال.»

«موافقم. ولی واقعا از آن خوشش آمده بود.»

ان.جی. دود بیشتری بیرون می‌دهد و فکر می‌کند. «همان‌طور که در ویتنام یاد گرفتیم، جنگ‌افزارهای خیلی پیشرفته آنقدر روی ذهن آدم‌ها تاثیر می‌گذارند که کم کم باید آن‌ها را جزو مواد مخدر طبقه بندی کرد. درست مثل ال.اس.دی. که باعث می‌شود آدم‌ها احساس کنند می‌توانند پرواز کنند - و در نتیجه از پنجره بیرون می‌پرند - اسلحه‌های مدرن هم به آدم‌ها اعتماد به نفس بیش از حد می‌دهند و باعث می‌شوند قضاوت تاکتیکی‌شان مختل شود. درست مثل مورد چشم‌ماهی.»

هیرو می‌گوید «مطمئن هستم که دیگر این موضوع یادم خواهد ماند.»

ان.جی. می‌پرسد «در چه جور جنگی می‌خواهی از استدلال استفاده کنی؟»

«فردا قرار است یک کشتی هواپیمابر را متوقف کنم.»

«انترپرایز؟»

«بله.»

ان.جی. با لحن مکالمه ساده می‌گوید «خبر که داری؟ آدم زنده‌ای وجود دارد که با یک قطعه شیشه موفق شده یک زیر دریایی اتمی را تسلیم خودش کند.»

«بله. دقیقا همین آدم چشم‌ماهی را کشت. احتمالا با من هم روبرو خواهد شد.»

ان.جی. می‌خندد و می‌گوید «هدف نهایی‌ات چیست؟ همآن‌طور که می‌دانی همه در این کار هم هدف هستیم پس می‌توانی نقشه‌ات را به من هم بگویی.»

«اما در این مورد خاص ترجیح می‌دهم احتیاط بیشتری کنم»

صدای دیگری می‌گوید «برای این‌کار دیر شده هیرو.» هیرو برمی‌گردد و عمو انزو را می‌بیند که توسط مسوول پذیرش - یک زن ایتالیایی بلند قد - به اتاق راهنمایی شده. فقط چند قدم عقب‌تر از او، یک تاجر آسیایی هم در کنار یک مسوول پذیرش آسیایی مشغول نزدک شدن به اتاق است.

ان.جی. می‌گوید «قرار بود همین که تو رسیدی همه را خبر کنم. حالا همه جمعند.»

عمو انزو می‌گوید «از دیدنتان خوشوقتم.» و به آرامی تعظیم می‌کند. هیرو تعظیم را جواب می‌دهد.

«در مورد ماشینی که داغون کردم متاسفم قربان.»

عمو انزو جواب می‌دهد «آن را فراموش کرده‌ایم.»

مرد کوچک آسیایی هم به داخل اتاق می‌رسد. هیرو بالاخره او را می‌شناسد چون عکسی از او روی همه شعبه‌های هنگ‌کنگ بزرگتر آقای لی در سراسر جهان نصب شده.

دوباره معرفی و تعظیم و بعد ظاهر شدن چند صندلی در اتاق تا همه بتوانند بنشینند. ان.جی. از پشت میز بیرون می‌آید و همه به شکل دایره روبروی هم می‌نشینند. 

عمو انزو می‌گوید «بیایید تعارف را کاملا کنار بگذاریم چون حدس می‌زنم آقای هیرو در شرایط مناسبی به متاورس وصل نشده باشند.»

«حق با شما است قربان.»

آقای لی می‌گوید «همه ما می‌خواهیم بدانیم که چه چیز لعنتی‌ای در جریان است.» انگلیسی‌اش  لهجه غلیظ چینی دارد و هیچ شکی نیست که پشت ظاهر پلاستیکی این آواتار، یک مرد بسیار جدی و سخت‌گیر پنهان شده.

«شما آقایان تا به حال تا کجای ماجرا را خبر دارید؟»

عمو انزو می‌گوید «اخبار جسته و گریخته. تو تا کجا خبر داری؟»

هیرو می‌گوید «اکثر ماجرا را. فقط اگر با جاونیتا هم حرف بزنم همه چیز را خواهم فهمید.»

عمو انزو می‌گوید «در این صورت اطلاعات واقعا ارزشمندی داری.» و دستش را به جیب می‌برد و یک هایپرکارت بیرون می‌آورد و به هیرو می‌دهد. روی کارت نوشته:

	بیست و پنج
	میلیون
	دلار
	هنگ‌کنگ

هیرو دستش را دراز می‌کند و کارت را می‌گیرد.

جایی روی زمین، دو کامپیوتر با جریانی از الکترون‌ها به هم علامت می‌دهند و پول از حساب مافیا به بانک هیرو منتقل می‌شود.

عمو انزو می‌گوید «لطفا خودت زحمت تقسیمش با وای.تی. را بکش.»

هیرو سرش را به نشانه اینکه مطمئن باشید از پسش بر می‌آیم تکان می‌دهد.

# فصل پنجاه و شش



«من روی شناور دنبال یک تکه نرم‌افزار هستم - اگر دقیق بگویم یک جور دارو - که پنج هزار سال قبل توسط یک شخصیت سومری به اسم انکی نوشته شده؛ یک هکر عصب‌شناختی.»

آقای لی می‌گوید «و این که گفتی به چه معناست؟»

«یعنی یک نفر که می‌توانسته مغز بقیه آدم‌ها را از طریق داده‌های صوتی برنامه‌نویسی کند. به این برنامه‌ها نام‌شاب می‌گفتند.»

صورت ان.جی. هیچ نمودی از هیچ احساسی ندارد. یک پک دیگر به سیگارش می‌زند و دودش را به سمت سقف می‌فرستد و به پخش شدن و محو شدن آن روی سقف نگاه می‌کند. می‌گوید «مکانیزمش چیست؟»

«ما دو جور زبان در مغزمان داریم. زبانی که الان استفاده‌اش می‌کنیم آنی است که یادش گرفته‌ایم. این زبان در طول یاد گرفته شدن مغز ما را تغییر می‌دهد. اما زبانی هم هست که در ساختارهای عمیق مغز شکل گرفته، این زبان بین همه انسان‌ها مشترک است. این زبان شامل ساختارهایی در مغز است که از مسیرهای عصبی تشکیل شده‌اند تا به مغز اجازه دهند که زبان‌های سطح بالاتر را یاد بگیرد.»

عمو انزو می‌گوید «زیرساخت‌های زبانی.»

«بله. فکر می‌کنم 'ساختارهای عمیق' و 'زیرساخت‌های زبانی' یک چیز باشند. به هرحال، ما تحت شرایط خاصی می‌توانیم به این زیرساخت‌های زبانی دسترسی پیدا کنیم. اصلاح گلوسولالیا (glossolalia) یا همان صحبت کردن با آواهای زبانی، نمود بیرونی این ساختار است که سیستم صوتی به این ساختارهای عمیق وصل می‌شود و بدون ایفای نقشی توسط زبان‌های سطح بالاتر آموخته شده، اصوات تولید می‌شوند. هر کسی گاهی این را تجربه می‌کند.»

ان.جی. می‌پرسد «و این سیستم ورودی هم دارد؟»

«دقیقا مساله مهم همین است. این سیستم می‌تواند معکوس هم کار کند. در شرایط مناسب گوش‌ها - یا چشم - می‌توانند به این ساختارهای عمیق متصل شوند و بدون دخالت و کارکرد زبان‌های سطح بالاتر، به آن برسند. مثلا اگر کسی هجاهای درست را بلد باشد یا بتواند تصاویر صحیح را تولید کند، اطلاعات بدون عبور از سیستم‌های امنیتی مغز شما، مستقیم به لایه‌هایی پایینی آن می‌رسند. مثل نفوذگری که با رد شدن از همه لایه‌های امنیتی وارد یک سیستم کامپیوتری می‌شود و خودش را به مرکز سیستم عامل می‌رساند و بعد می‌تواند ماشین را به طور کامل به زیر کنترل خود در بیاورد.»

ان.جی. می‌گوید «و در این شرایط کسانی که به کامپیوترشان نفوذ شده، دیگر کنترلی بر آن ندارند.»

«درست است. چون آن‌ها دسترسی سطح بالاتری به ماشین دارند و حالا که در سطح زیری، دسترسی قطع شده آن‌ها دیگر نمی‌توانند کامپیوتر را کنترل کنند. به همین شکل اگر یک هکر عصب‌شناختی خودش را به ساختارهای عمیق مغز شما وصل کند، راهی ندارید که شخصا او را بیرون کنید - چون ما به شکل خودآگاه نمی‌توانیم روی آن لایه از مغز اثر بگذاریم.»

آقای لی وسط حرف هیرو می‌پرد و می‌گوید «و این چه ربطی به لوح گلی روی انترپرایز دارد؟»

«صبر کنید به آن هم می‌رسیم. این زبان مربوط می‌شود به مرحله آغازی اجتماعی شدن انسان. جوامع اولیه با قوانین شفاهی ای به نام مه کنترل می‌شدند. مه چیزی بود شبیه برنامه‌های کوچک برای انسان‌ها. یک عنصر حیاتی برای گذار از انسان غار نشین به جوامع سازمان یافته کشاورزی. برای مثال یک برنامه / مه بود برای سوراخ کردن زمین و گذاشتن دانه در آن. یک برنامه بود برای پختن نان و یکی هم برای ساختن خانه. برای مسایل سطح بالاتر مثل جنگ و سیاست و مناسک دینی هم مه وجود داشت. هر مهارتی که لازم بود تا یک جامعه خودکفا بتواند ادامه حیات بدهد، توسط مه‌های مختلف تعریف شده بود. این‌ها را در ابتدا برای نگهداری سینه به سینه انتقال می‌دادند اما بعدها، شروع کردند به نوشتن آن ها در لوحه‌های گلی. وظیفه نگهداری از لوح‌ها با معابد محلی بود که به سرعت تبدیل شدند به بانک اطلاعاتی مه‌ها. حفاظت و نگهداری از این بانک اطلاعاتی به عهده کشیش/پادشاهی بود که ان نامیده می‌شد. اگر کسی مثلا نیاز به نان داشت، باید به سراغ ان یا آدم‌های زیر دستش می‌رفت. این فرد سراغ بانک اطلاعاتی می‌رفت و لوح مربوط به پخت نان را دانلود می‌کرد. بعد کافی بود مراحل گفته شده در لوح را دنبال کنند تا نان به دست بیاید. 

«در این شرایط یک مدیریت مرکزی لازم بود تا بر عملکرد و کاربرد کل مه‌ها نظارت کند. مثلا اگر مه مربوط به کاشت دانه در زمین در زمان اشتباه انجام می‌شد، گیاهی رشد نمی‌کرد و همه از گرسنگی هلاک می‌شدند. تنها روش برای کسب اطمینان از زمان‌بندی صحیح ساخت رصد خانه‌هایی بود که در نقاط مختلف آسمان را برای مطلع شدن از وضعیت فصل‌ها زیر نظر بگیرند. پس سومری‌ها بزرگترین برج‌ها را ساختند که به گفته کتب مقدس، قرار بود به بهشت برسد. ان‌ها می‌توانستند از این برج‌ها و با ابزارهای نجومی، آسمان و در نتیجه تقویم را زیر نظر داشته باشند و با کاشت و برداشت به موقع، اقتصاد را به پیش ببرند.»

عمو انزو می‌گوید «ولی فکر کنم همان مشکل مرغ و تخم‌مرغ را اینجا هم داریم. خود جامعه در ابتدا چطور منظم شد؟»

«یک مفهوم اطلاعاتی هم در این وسط وجود دارد به نام متاویروس که باعث می‌شود سیستم‌های اطلاعاتی خودشان را با ویروس‌هایی تنظیم شده، آلوده کنند. این شاید یکی از مفاهیم پایه‌ای طبیعت باشد - مثل انتخاب اصلح داروینی - یا شاید چیزی باشد سطح بالاتر که از طریق امواج رادیو یا حتی ستاره‌های دنباله‌دار در جهان در گردش باشد - نمی‌دانم. در هر صورت وقتی این ویروس به یک گروه برنامه اطلاعاتی دیگر برخورد می‌کرده که سطح پیچدگی‌اش از حد خاصی بالاتر بوده، آن را آلوده می‌کرده و سیستم پیچیده نه فقط آلوده که ناقل ویروس هم می‌شده.

«در زمانی خیلی دور، یک متاویروس نسل بشر را هم آلوده کرده. اولین چیزی که این ویروس باعث آن شد، باز شدن جعبه پاندورای ویروس‌های دی.ان.ای. بود؛ چیزهایی مثل وبا، آنفولانزا و غیره. از آن تاریخ به بعد سلامتی مطلق و زندگی بسیار طولانی تبدیل شد به یک افسانه. حتی در اسطوره‌های سقوط از بهشت هم رد پای این داستان‌ها کاملا قابل مشاهده است. اکثر ادیان می‌گوید که انسان بعد از رانده شدن از بهشت بود که دچار رنج و بیماری و مرگ شد.

«حالا دیگر بیماری به یک کشتزار مناسب رسیده بود و ما هنوز هم گاه گداری ویروس‌های دی.ان.ای جدید می‌بینم ولی در کل بدن ما در برابر آن‌ها تا حدی ایمنی پیدا کرده.»

ان.جی. که با دقت گوش می‌کند می‌گوید «شاید هم متاویروس عامل به وجود آمدن همه بیماری‌هایی بوده که روی بدن انسان کار می‌کنند.»

«ممکن است. به هرحال فرهنگ سومری - جامعه‌ای که مبتنی بر مه‌ها ساخته شده بود - تعریف دیگری است از متاویروس. به جز اینکه در این حالت ویروس به جای کارکرد مبتنی بر دی.ان.ای.، از طریق زبان منتقل می‌شد.»

آقای لی می‌گوید «ببخشید، یعنی می‌گویید که تمدن مثل یک بیماری مسری شروع شد؟»

«تمدن به معنای اولیه‌اش بله. هر مه یک جور ویروس بود که از مفهوم اولیه متاورس مشتق شده بود. به مثال پختن نان نگاه کنید. وقتی این مه وارد جامعه شد، یک نرم‌افزار کامل بود که با مفهوم انتخاب طبیعی هم سازگار بود: جامعه‌ای که بتواند نان بپزد شانس بقای بسیار بیشتری از جامعه‌ای دارد که این‌کاررا بلد نیست. طبیعتا بقای این جامعه هم به نوبه خود باعث گسترش مه خواهد شد یعنی جامعه مانند یک میزبان این قطعه نرم‌افزاری را پذیرایی کرده و سپس انتقال خواهد داد. این مه را تبدیل به ویروس می‌کند. فرهنگ سومری - و معابد پر از مه آن - در اصل کلکسیونی بود از ویروس‌های موفق که در طول هزار سال انباشته شده بودند. آن جامعه هم مثل همین جامعه مبتنی بر شرکت‌های ما بود با این اختلاف که به جای شعبه‌ها، زیگورات‌ها کشور را پر کرده بودند و به جای پرونده‌های سه بستی، لوحه‌ها حاوی مهمترین اطلاعات کشور بودند. 

«کلمه سومری برای 'ذهن' یا 'فرزانگی' لغتی است برابر با 'گوش'. این چیزی است که جامعه از آن ساخته شده بود: گوش‌هایی که بدن به آن متصل شده است. دریافت‌کنندگان منفعل اطلاعات. اما انکی فرق داشت. انکی کسی بود که کارش را به خوبی بلد بود. او توانایی نوشتن مه‌های جدید را داشت - یک هکر بود. او در واقع اولین بشر مدرن بود، یک انسان کاملا خودآگاه، مثل ما.

«از یک جا به بعد، انکی کشف کرد که جامعه سومر در یک تسلسل افتاده. مردم فقط مه‌های قدیمی را تکرار می‌کنند بدون اینکه چیزی جدید خلق شود. مردم از خودشان فکری ندارند. حدس من این است که انکی کشف کرد که یکی از معدود - یا حتی تنها - انسان‌های دارای آگاهی در جهان است. کشف کرد که برای پیشرفت بشریت، مردم باید از دست این تمدن خشک رها شوند.

«به همین دلیل بود که او نام‌شاب انکی را ساخت، یک ضد ویروس که از همان مسیرهای مورد استفاده متاویروس گسترش پیدا می‌کرد. این برنامه‌ هم از طریق ساختارهای عمیق مغز منتقل می‌شد. بعد از این اتفاق دیگر کسی زبان سومری یا هیچ زبان مبتنی بر ساختارهای عمیق مغز را نفهمید. حالا آدم‌ها از ساختار عمیق و مشترکشان جدا شده بودند و مجبور شدند شروع کنند به ساختن زبان‌های جدیدی که اشتراک چندانی با یکدیگر نداشتند. حالا دیگر مه کار نمی‌کرد و نوشتن مه جدید هم ممکن نبود. در این شرایط، انتقال متاویروس‌ هم دیگر غیر ممکن شد. 

عمو انزو می‌گوید «پس چرا همه از نبود نان نمردند؟ مگر مه ساخت نان را از دست نداده بودند؟»

«احتمالا تعدادی مردند. بقیه از لایه‌های سطح بالاتر مغز استفاده کردند و دوباره این‌کار را یاد گرفتند. ما می‌توانیم بگوییم که نام‌شاب انکی شروع خودآگاهی بشر بود - اولین باری که مجبور شدیم به خاطر خودمان فکر کنیم. این شروع کار دین‌های عقلانی هم بود یعنی اولین باری که شروع کردیم به اندیشیدن درباره مفاهیم انتزاعی مانند خدا، خیر و شر. بابل هم از همین‌جا آغاز شد. از نظر لغوی، بابل یعنی 'دروازه خدا'؛ دروازه‌ای که خدا از طریق آن توانست به نژاد بشر دست پیدا کند. بابل دروازه ذهن ما است، دروازه‌ای که توسط نام‌شاب انکی و رها کردن ما از متاویروس و بخشیدن توانایی تفکر به ما گشوده شده - این حادثه ما را از یک دنیای ماتریالیستی به یک دنیای دوالیستی کشاند - یک دنیای باینری که در آن هم اجزای فیزیکی حضور داشتند و هم اجزای معنوی.

«احتمالا تغییرات جدی و حتی آشوب‌هایی هم به وجود آمد. انکی یا پسرش مردوک سعی کردند با جایگزین کردن مه‌های قدیم با قانون‌های جدید نظم را به جامعه برگردانند - منظورم قانون حمورابی است. نتیجه تا حدی موفقیت آمیز بود. البته پرستش عاشره در بسیاری شهرها ادامه پیدا کرد. این یک مذهب قدرتمند بود، بخشی از فرهنگ سومر که خودش را از طریق فرهنگ شفاهی و مبادله مایعات بدن منتقل می‌کرد. فراموش نکنید که آن دوران فحشای مذهبی رایج بود و حتی آن‌ها بچه‌های یتیم را به فرزندی قبول می‌کردند تا از طریق شیردادن، ویروس را به آن‌ها منتقل کنند.»

ان.جی. می‌گوید «یک دقیقه صبر کن. حالا دوباره داری در مورد ویروس بیولوژیک حرف می‌زنی.»

«دقیقا. این مساله مهم در مورد عاشره است. عاشره هر دو است. به عنوان مثال به تب‌خال نگاه کنید. ویروس تب‌خال بعد از ورود به بدن مستقیم به سراغ سیستم عصبی می‌رود. بخشی از آسیب به سیستم‌های عصبی پیرامونی می‌رسد اما قسمتی از مشکل مستقیما به مغز می‌رسد و برای همیشه در آنجا ماندگار می‌شود - بیماری مثل ماری که به دور چیزی چمبره زده باشد، مغز را ول نمی‌کند. ویروس عاشره هم که ممکن است نوعی تب‌خال باشد یا حتی خود آن که از جدار سلول می‌گذرد و سراغ هسته آن می‌رود و دی.ان.ای. را به همان شیوه که استرویدها کار می‌کنند، دچار مشکل می‌کند. البته عاشره بسیار پیچیده‌تر از استروید است.»

«و وقتی که دی.ان.ای. تغییر پیدا کرد، چه اتفاقی می‌افتد؟»

«هنوز هیچ کس در این باره تحقیق درستی انجام نداده. البته شاید به جز ال. باب رایف. چیزی که من حدس می‌زنم این است که زبان بنیادی از طریق این تغییر به سطحی بالاتر آورده می‌شود و باعث می‌شود مردم شروع به صحبت به آواهای آن کنند و بیشتر از بقیه هم مستعد اثر مه‌ها باشند. یک حدسم هم این است که ویروس باعث رفتارهای غیرعقلانی شود، شاید هم پایین آوردن مقاومت در برابر ویروس‌های عقیدتی و حتی بروز رفتارهای بی‌قاعده جنسی. شاید همه اینها با هم.»

عمو انزو با علاقه می‌پرسد «به نظرت هر ویروس عقیدتی یک نمونه مشابه بیولوژیک هم دارد؟»

«نه. تا جایی که من می‌دانم عاشره تنها مورد مشاهده شده است. به همین دلیل هم است که از تمام مه‌ها و شعایر مذهبی که در سومر مرسوم بوده، تنها موارد مرتبط با عاشره است که هنوز ادامه دارد. به ویروس‌های عقیدتی می‌شود مهر باطل زد، مثلا همان‌طور که در مورد اندیشه نازی این اتفاق افتاد اما در مورد عاشره به خاطر جنبه‌های بیولوژیکی که دارد، این امکان هست که به شکل غیرفعال در بدن انسان‌ها باقی بماند. بعد از حادثه بابل، عاشره هنوز در بدن انسان‌ها بود و نسل به نسل از طریق مادر به فرزند و از طریق عشق‌بازی منتقل می‌شد. 

«ما همه مستعد پذیرش ویروس‌های نظری هستیم. مثلا هیستریای جمعی. یا تم موسیقی‌ای که به ناگهان به ذهنتان می‌رسد و‌ آنقدر تکرارش می‌کنید تا دور و بری‌ها هم شروع می‌کنند به تکرارش. جوک‌ها. افسانه‌های شهری. ادیان عجیب و غریب. مارکسیسم. اصلا مهم نیست که چقدر باهوش باشیم، همیشه بخشی غیرعقلانی در وجود ما هست که باعث می‌شود اطلاعات خود تکثیر شونده را بپذیریم. اما اگر کسی به شکل فیزیکی دچار ویروس عاشره شده باشد، در مقابل اینجور ویروس‌های اطالاعاتی بسیار آسیب‌پذیرتر می‌شود. تنها چیزی هم که باعث می‌شود این مجموعه از ویروس‌های اطلاعاتی دنیا را برندارند، فاکتور بابل است - دیوار عدم تفاهم دو طرفه بین گروه‌های انسانی که نژاد بشر را بخش بخش کرده و از ویروس در امان نگه داشته است. 

«بابل باعث شد تعداد زبان‌های دنیا به شکل انفجاری زیاد شود. این بخشی از نقشه انکی بود. فرهنگ‌های تک زبانی مثل مزرعه‌های یکدست ذرت به شدت مستعد بیماری‌های مسری هستند اما فرهنگ‌های متنوع مثل گیاهان یک چمنزار بزرگ هستند که مقاومت خیلی بیشتری در برابر آفت‌ها دارند. بعد از چند هزار سال، یک زبان جدید به وجود آمد - عبری - که انعطاف‌پذیری و قدرت خارق العاده‌ای داشت. معتقدان به مکتب تثنیه - گروهی از یکتاپرستان رادیکال قرن شش و هفت قبل از میلاد - اولین کسانی بودند که از مزایای این زبان جدید استفاده کردند. این گروه در دوره‌ای زندگی می‌کردند که ناسیونالیسم بسیار رایج بود و بیگانه‌گریزی شدیدا ریشه دار و همین امر باعث شد نفی عقاید خارجی مثل پرستش عاشره، راحت‌تر شود. آن‌ها داستان‌های قدیمی را به شکل تورات جمع آوری کردند و قانونی به آن اضافه کردند که گسترش آن را در طول تاریخ تضمین کند. این قانون می‌گفت که 'این متن باید بدون تغییر تکثیر و هر روز خوانده شود.' این‌کارنوعی واکسینه کردن اطلاعات بود در مقابل تغییر. این گروه، داده‌های خود را به یک جسم قابل کنترل تبدیل کردند.

«آن‌ها شاید از این هم فراتر رفته باشند. شواهدی حاکی از بکارگیری جنگ‌افزار بیولوژیک در زمان حمله سناشریب به اورشلیم در دست است. شاید معتقدین به کتاب ثانی هم ان متعلق به خودشان را داشتند. یا شاید درکشان از ویروس‌ها آنقدر پیشرفته بود که توانستند از نمونه‌های طبیعی آن در جنگ به نفع خود استفاده کنند. دانش انباشته شده نزد این گروه نسل اندر نسل به همفکران منتقل شد تا بالاخره توانست در دو هزار سال بعد، در اورپا توسط جادوگران کابالیست، بعل‌شم‌ها و عالمان اسم اعظم استفاده شود.

«در هر صورت این سرآغاز و تولد دین‌های عقلانی بود. تمام دین‌های تک خدایی بعدی - یعنی تمام ادیانی که مسلمین آن‌ها را اهل کتاب می‌خوانند - ریشه در همین اعتقادات داشت. برای مثال قرآن کتابی است که بدون هیچ تغییری نسل اندر نسل حفاظت و تکثیر شده است و هر کسی هم که به آن اعتقاد داشته باشد هیچ وقت به خودش اجازه نخواهد داد حتی یک حرف آن را جابجا کند. چنین عقایدی بودند که توانستند جلوی نفوذ عاشره را بگیرند و بعد از چند صد سال، تک تک مناطقی که قبلا تحت نفوذ آن دین جادویی قرار داشت - از هند تا اسپانیا - تحت سلطه ادیان عقلانی مانند یهودیت، مسیحیت و اسلام قرار گرفت. 

«البته دین عاشره به خاطر پیوستگی‌اش با ساقه مغز‌ و انتقال نسل به نسل از طریق آن گاه به گاه خودش را در لایه‌های بالاتر هم نشان می‌دهد. مثلا در مورد یهودیت این نمود در گروه فاریسی‌ها که عقاید یهود را به شکل مجموعه‌ای از قوانین خداپرستانه غیرقابل تغییر درآوردند نشان داد. این گروه با داشتن معبدی حاوی قوانین و لزوم مراجعه مردم به روحانیان حافظ آن برای دریافت دستورات، یادآور وضعیت خفقان آور سومر قدیم بود. 

«بعثت مسیح، راهی بود برای بیرون بردن یهود از وضعیتی که گرفتار آن شده بود - یک جور تکرار کاری که انکی کرد. انجیل مسیح، نام‌شاب جدید بود. روشی برای بیرون کشیدن دین از معابد و خلاص کردن آن از انحصار روحانیون یهود و ایجاد امکان دسترسی همه مردم به پادشاهی خداوند. این نکته از موعظه‌های شخص مسیح هم قابل درک است و بعد هم به شکل نمادین در خالی دیدن مقبره مسیح، می‌توان آن را دید. بعد از به صلیب کشیده شدن او، نزدیکانش به مقبره او رفتند تا بدنش را پیدا کنند ولی هیچ چیز آنجا نبود. پیام این اتفاق کاملا روشن است:‌از مسیح بت نسازید چرا که عقایدش مستقل از بدنش هستند و کلیسای مسیح نباید در دستان یک فرد یا یک گروه باقی بماند.

«اما جامعه‌ای که به مذهب سفت و سخت فاریسی‌ها عادت کرده بود نمی‌توانست درک کند که دین می‌تواند مردمی و بدون سلسله مراتب کلیسایی باشد. آن‌ها به پاپ و اسقف و کشیش نیاز داشتند و واقعه رستاخیز مسیح به انجیل اضافه شد. حالا دوباره دین تبدیل شده بود به بت سازی از حوادث و افراد. در نسخه جدید انجیل، مسیح بعد از مرگ به دنیا برمی‌گردد تا سازمانی به اسم کلیسا درست کند و بعد این کلیسا به دو شاخه کلیسای شرقی و غربی امپراتوری روم تقسیم می‌شود - یک سیستم مذهبی خشن، خشک و غیرعقلانی جدید.

«در همین حال کلیسای پنجاهه تاسیس می‌شود. مسیحی‌های اولیه با زبانی غیرقابل فهم حرف می‌زنند. انجیل می‌گوید «و همگان شگفت‌زده و متحیر بودند و از یکدیگر می‌پرسیدند که اینان به چه زبانی سخن می‌گویند؟». خب من فکر می‌کنم بتوانم به این سوال جواب بدهم. این یک همه‌گیری ویروسی بود. عاشره هنوز حضور داشت و حتی بعد از پیروزی مکتب تثنیه هنوز هم در بین مردم گشت و گذار می‌کرد. تا مدتی طولانی بهداشت اطلاعاتی که از طرف یهودی‌ها اعمال شده بود به او اجازه سر بلند کردن نمی‌داد اما در اولین روزهای ظهور مسیحیت احتمالا آشوبی جدید کشور را فرا گرفته بود و تعداد زیادی دین‌دار رادیکال یا آزاداندیش همه جا پرسه می‌زنند و با خوشحالی از تضعیف دین قدیمی، سنت‌ها را محترم نمی‌شمردند. احتمالا این آدم‌ها شروع کردند به صحبت کردن با یکدیگر به زبان عدن. 

«خط غالب کلیسای مسیحی، دعاهایی را که به زبان‌های غیرقابل فهم خوانده می‌شد رد کرد. آن‌ها سال‌های سال این شکل از دعا را نپذیرفتند تا اینکه بالاخره در سال ۳۸۱ شورای قسطنطنیه پذیرفت که این‌گونه دعا می‌تواند در مسیحیت باقی بماند. البته این سنت تا سال‌های سال امری حاشیه‌ای در دنیای مسیحیت بود تا اینکه بالاخره در قرن شانزدهم که سنت لوییس برتراند با استفاده از آن چندین هزار بومی‌ آمریکایی را مسیحی کرد و باعث شد کلیسا توجه بیشتری به آن بکند. قبل ذکر است که به محض مسیحی شدن، بومی‌ها دیگر اجازه نداشتند به آن شیوه دعا کنند و باید مثل همه مسیحی‌های دیگر برای دعا کردن لاتین می‌آموختند. 

«اصلاح مذهبی، دریچه را بازتر کرد اما طرفداران مکتب پنجاهه، عملا تا سال ۱۹۰۰ در انزوا بودند. در این سال گروهی از دانشجویان مذهبی انجیل، به ناگهان در کانزاس شروع کردند به صحبت و دعا به اصوات نامفهوم. این موضوع گسترش یافت و به تگزاس رسید و تبدیل شد به یک جنبش واگیردار که مانند جنگل خشکی که آتش گرفته باشد، در طول مدت کوتاهی کل آمریکا را فرا گرفت و در سال ۱۹۰۶ به چین و هند هم رسید. رسانه‌های جمعی قرن بیستم، سطح بالای سواد و حمل و نقل سریع عوامل اصلی این گسترش سریع بودند. در کشورهای جهان سوم، این سبک از دعا به سرعت وحشتناکی بین مردم گسترش یافت. به حدی که در اوایل دهه هشتاد، تعداد پنجاهه‌ای‌های کل دنیا را ده‌ها میلیون نفر تخمین می‌زدند.

«حالا نوبت تلویزیون بود و عالیجناب وینی که توسط قدرت رسانه‌ای بزرگی به اسم ال. باب رایف حمایت می‌شد. شیوه‌ای که عالیجناب وین توسط شو‌های تلویزیونی، بروشورها و شعبه‌های کلیسایش تبلیغ می‌کند ربط مستقیم دارد به شاخه‌های پنجاهه در مسیحیت اولیه و فرقه‌های ادیان کافران پیشا مذهبی که دعا و جادو را با وردهای نامفهوم به هم می‌آمیختند. عاشره هنوز زنده است. پیرلی گیتس عالیجناب وین، همان فرقه عاشره است.»

# فصل پنجاه و هفت


«لاگوس همه اینها را فهمیده بود. لاگوس اول عضو کتابخانه کنگره بود اما بعد که سی.آی.سی. مالک کتابخانه شد، او هم به این شرکت پیوست. زندگی او از راه کشف چیزهای جالب در کتابخانه می‌گذشت، چیزهایی که قبل از او کسی برای بیرون کشیدنشان از انبوه اطلاعات وقت صرف نکرده بود. او این اطلاعات را منظم می‌کرد و به افراد جویای آن می‌فروخت. جریان انکی/عاشره را که کشف کرد، دنبال کسی بود که حاضر باشد برایش پول بدهد و در نهایت رسید به ال.باب رایف، پادشاه پهنای باند و صاحب انحصاری کابل‌های نوری و کسی که در آن لحظه بیشترین برنامه‌نویسان جهان را در یک سازمان جمع کرده بود. 

«لاگوس هم مثل بقیه کسانی که اهل تجارت نیستند یک ایراد مهلک داشت: کوچک فکر می‌کرد. او فکر می‌کرد که با استفاده از این کشف او، رایف می‌تواند با کمی خرج کنترل اطلاعاتی را که به مغز برنامه‌نویسانش راه یافته در دست بگیرد. این مساله مستقل از بحث‌های اخلاقی، می‌توانست برای هر کسی جذاب باشد.

«رایف بزرگ فکر می‌کرد. او به سرعت دریافت که چنین ایده‌ای می‌تواند بسیار قدرتمند باشد. او ایده لاگوس را گرفت و به لاگوس گفت با کس دیگری در این مورد صحبت نکند. بعد حجم زیادی پول در کلیساهای پنجاهه سرازیر کرد. او یک کلیسای کوچک در بی‌ویوی تگزاس را انتخاب کرد و از آن یک دانشگاه ساخت. بعد یک کشیش کوچک به اسم وین بدفورد را هم انتخاب کرد و در زمانی کوتاه از او شخصیتی ساخت حتی بزرگتر از پاپ. رایف در تمام دنیا شعبه‌های مذهبی ساخت که از دین جدیدش حمایت می‌کردند و با استفاده از قابلیت‌های دانشگاهش و شعبه مجازی آن در متاورس، ده‌ها هزار مبلغ تربیت کرد که در هر گوشه دنیا دینش را تبلیغ می‌کردند و با این روش - درست مثل سنت لوییس برتراند - مردم را در مقیاس‌های صدها هزار نفری جذب کرد. دین مبتنی بر اوراد ال. باب رایف، را باید از زمان اسلام به بعد،‌ موفق‌ترین دین در جذب مخاطب به حساب آورد. حتی در مورد مسیحیت هم با وجود جمعیت عظیم پیروان، نمی‌توانیم خود مسیح را در تبلیغ خیلی موفق بدانیم.

«او همچنین می‌خواست که از ویروس بیولوژیک هم برای تبلیغ فرقه‌اش استفاده کند اما چون فحشا به وضوح در ذهن مردم چیزی ضد مسیحی بود، نتوانست سراغ این گزینه برود. البته نباید فراموش کنیم که یکی از وظایف مبلغانی که به کشورهای جهان سوم می‌رفتند، واکسینه کردن کودکان و محلی‌ها در مقابل بیماری‌های متفاوت بود و هیچ کس هیچ وقت محتویات دقیق آمپول‌های آن‌ها را آزمایش نمی‌کرد.

«اینجا در جهان اول، همه قبلا واکسینه شده بودند و علاوه بر این همه هم می‌دانند که نباید اجازه دهند هر کسی به اسم یک دین جدید از راه برسد و سوزنی را در بدن ما فرو کند. اما اینجا مواد مخدر شایع است و در نتیجه شیوه گسترش ویروس در اینجا، گرفتن سرم از خون آلوده بود و ساخت ماده‌ مخدری به اسم اسنوکرش از آن.

«به طور همزمان، او برنامه ریزی کرد تا صدها هزار نفر از کسانی که به فرقه جدید گرویده‌اند، از طریق شناور از آسیا به ایالات متحده سرازیر شوند. دید رسانه‌ها به شناور، محلی است که در آن آشوب کامل حاکم است و هزاران زبان مختلف در آن رواج دارد و هیچ کس مدیریت کل جریان را عهده‌دار نیست. اما می‌دانیم که همه اینها اشتباه است. شناور شدیدا سازمان‌دهی شده است و کنترل سختی هم در آن جریان دارد. این مردم با زبانی که با هجاهای نامفهوم برای ما کار می‌کند، می‌توانند با هم ارتباط برقرار کنند. ال باب رایف دعاهای مسیحی بدون معنایی که همیشه رواج داشته را برداشته و از آن یک علم ساخته است.

«او می‌تواند مردم را با نصب رادیو در جمجمه کنترل کند - دستورات - مه‌ها - به شکل مستقیم به مغز آدم‌ها می‌رسند. اگر فقط یک نفر از هر صد نفر گیرنده داشته باشد، می‌تواند مانند یک ان محلی کار کند و مه صادر شده از ال. باب رایف را به دیگران منتقل کند. این آدم‌ها درست مثل کامپیوترهایی که با یک کد خاص برنامه‌ریزی شده باشند، به مه‌هایی که رایف صادر می‌کند عمل می‌کنند. در همین لحظه خاص، او تقریبا نیم میلیون نفر از این ماشین‌ها را در نزدیکی ساحل کالیفرنیا در اختیار دارد.

«او همچنین یک متاویروس دیجیتال هم دارد - به شکل کد باینری. این کد ویروسی می‌تواند در حالت عادی کامپیوترها و از طریق عصب بینایی، هکرها را آلوده کند.»

ان. جی. می‌پرسد «چطور این را به شکل باینری درآورده؟»

«فکر نمی‌کنم واقعا این‌کاررا کرده باشد. احتمالا کد را پیدا کرده است. رایف بزرگترین آنتن‌های کیهان شناسی جهان را در اختیار دارد و همه می‌دانند که این دستگاه‌ها برای ستاره‌شناسی استفاده نمی‌شوند - تنها کار این گیرنده‌ها، گوش کردن به صدای کرات دیگر است. او اعتقاد داشته که بالاخره زود یا دیر یکی از آنتن‌هایش صدای متاویروس را خواهد شنید.»

«چطور به این اعتقاد رسیده؟»

«متاویروس همه جا هست. هر جا که زندگی باشد، متاویروس هم هست چون حیات ناقل آن است. این ویروس در ستاره‌های دنبال‌دار هم یافت می‌شود و احتمالا هم حیات به همین شکل به کره زمین رسیده. اما ستاره‌های دنباله‌دار کند هستند در حالی که امواج رادیویی این مشکل را ندارند. در شکل باینری، متاویروس می‌تواند با سرعت نور در کل جهان سفر کند. متاویروس وارد جایی می‌شود که حیات در آن پیشرفت کرده و بعد از ورود به سیستم‌های عصبی مردم، از طریق امواج رادیویی و تلویزیونی گسترش پیدا می‌کند و به سرعت کل سیاره را آلوده می‌کند. این امواج در جو متوقف نمی‌شوند و برای همیشه به فضا بر می‌گردند. حالا اگر قسمتی از این موج دوباره به سیاره‌ای برسد که تمدن در آن پیشرفت کرده و کسی در آنجا مشغول گوش کردن به صداهای کیهانی است - همان کاری که رایف می‌کند - بیماری دوباره همه‌گیر می‌شود. احتمالا رایف نقشه‌ای در این زمینه داشته و ظاهرا هم نقشه‌اش موفق شده. رایف باهوش بود و کد را به شکلی کنترل شده دریافت کرد و آن را در یک چراغ جادو محبوس کرد. حالا او یک ابزار جنگ اطلاعاتی بسیار قوی در اختیار دارد که می‌تواند هر طور که دوست دارد از آن استفاده کند. وقتی این کد وارد یک کامپیوتر شود، باعث اسنوکرش آن می‌شود. اما اگر ویروس به مغز یک هکر برسد، تاثیر آن مخرب‌تر است. اگر کسی به درجه‌ای رسیده باشد که کد باینری را در لایه‌های زیرین مغزش درک کند، ویروس مغزش را تخریب خواهد کرد.»

ان. جی. متفکرانه می‌گوید «پس رایف می‌تواند دو دسته از آدم‌ها را کنترل کند: معتقدین به پنجاهه را از طریق استفاده از زبان خاصش و هکرها را از طریق نابود کردن مغزشان از طریق کدهای باینری.»

«دقیقا.»

«اما فکر می‌کنی رایف دنبال چه چیزی است؟»

«او می‌خواهد اوزیماندیاس (Ozymandias) باشد؛ پادشاه پادشاهان. ببینید، جریان ساده است: وقتی شما وارد دین او شدید، می‌تواند با استفاده از مه‌ شما را کنترل کند. ویروس لعنتی نه مقاومت می‌شناسد و نه تفکر و در نتتیجه به سرعت میلیون‌ها آدم وارد دین او خواهند شد که هیچ اراده‌ای از خود ندارند. ساده‌ترین کار آلوده کردن هر کسی است که تلویزیونش را روشن کند یا یک روز صبح پیچ رادیو را بچرخاند. وقتی اسنوکرش هم باشد، جمعیت بزرگ و بزرگتر خواهد شد.

«کلید اصلی پیشرفت ایده رایف این بود که کشف کرد فرقی بین تمدن حال حاضر و تمدن سومری وجود ندارد. ما نیروی کار عظیمی داریم که یا بی‌سواد است یا سواد به دردبخوری ندارد و برای همه چیز وابسته به چیزی است که تلویزیون اعلام می‌کند. علاوه بر این یک قشر نخبه بسیار باسواد هم داریم - آن‌هایی که در متاورس یافت می‌شوند - که می‌دانند دانش یعنی قدرت. این آدم‌ها می‌توانند جامعه را کنترل کنند چون می‌توانند به زبان جادویی کامپیوترها حرف بزنند.

«این جریان وضعیت ما را در مقابل رایف پیچیده می‌کند. کسانی مثل ال. باب رایف بدون حضور هکرها نمی‌توانند کاری بکنند و البته اگر هم بتواند هکری را به کیش خودش در بیاورد، دیگر آن هکر برایش کاربردی نخواهد داشت چون خمیرمایه اصلی کار یک هکر، خلاقیت است که توسط نویسنده مه قابل تقلید نیست. اما رایف می‌تواند هکرها را تهدید کند. تهدید به مرگ توسط اسنوکرش. فکر می‌کنم همین اتفاق برای دیوید هم افتاد. شاید آن یک آزمایش بود تا رایف ببیند که اسنوکرش واقعا روی هکرها کار می‌کند یا نه. شاید هم رایف می‌خواست قدرت خودش در مقابل هکرها را به رخ کل جامعه ما برنامه‌نویسان بکشد. پیام این بود که اگر عاشره تصمیم بگیرد پیامش را به طور کامل مخابره...»

ان.جی. وسط حرف هیرو می‌پرد «مثل انداختن ناپالم روی یک کشتزار خواهد بود.»

«تا جایی که من می‌دانم روشی برای متوقف کردن ویروس باینری وجود ندارد. اما پادزهر فرق من درآوردی رایف موجود است. نام‌شاب انکی هنوز اینجاست. او یک کپی از نام‌شاب را به پسرش مردوخ داد و این پیام به حمورابی منتقل شد. چه مردوخ یک شخصیت واقعی باشد و چه یک داستان تاریخی، نکته این است که انکی پیام را به شکلی به کسی منتقل کرد. به عبارت دیگر او پیام را جایی گذاشته تا اگر عاشره دوباره به جامعه بازگشت، هکرهای نسل‌های بعد بتوانند آن را رمزگشایی و سپس استفاده کنند. 

«من تقریبا مطمئن هستم که اطلاعاتی که ما دنبالش هستیم، در لوح گلی‌ای است که ده سال قبل از شهر اریدوی سومر باستان در عراق فعلی به دست آمد. اریدو پایتخت انکی بود. به عبارت دیگر انکی ساکن اریدو بود و مه‌های انکی در معبد این شهر قرار داشت. به احتمال زیاد نام‌شابی که به درد ما می‌خورد هم همان‌جا بوده است.»

«چه کسی این لوح را کشف کرده؟»

«کل هزینه‌های اکتشافات باستان‌شناسی اریدو توسط یک دانشگاه مذهبی در بی‌ویو تگزاس تامین شده بود.»

«ال. باب رایف؟»

«درست حدس زدید. رایف یک بخش باستان شناسی در دانشگاهش درست کرد که تنها هدفش حفاری در اریدو بود. شهری که معبد انکی و همه مه‌های انکی در آن قرار داشت. رایف همه اینها را کشف کرد و به خانه خودش برد. او می‌خواست تکنیک‌های انکی را مهندسی معکوس کند. با تحلیل مه‌های انکی او می‌توانست هک‌های عصب‌شناختی بکند و می‌توانست مه‌های جدیدی بنویسد که مثل برنامه‌های بدن مردم عمل کنند و به جامعه مورد نظر رایف منجر شوند.»

ان.جی. می‌گوید «بین این مه‌ها، نام‌شاب انکی هم بود. این نام‌شاب می‌توانست برنامه‌های رایف را به هم بریزد.»

«بازهم درست است. او دنبال این لوح هم بود. نه برای آنالیز کردنش بلکه برای اینکه مالکش شود و هیچ کس دیگری نتواند به آن دسترسی پیدا کند.»

«و اگر بتوانیم به این لوح دسترسی پیدا کنیم، چه تاثیری خواهد داشت؟»

هیرو می‌گوید «اگر ما بتوانیم نام‌شاب انکی را به همه اِن‌های روی شناور برسانیم، آن‌ها آن را برای همه کسانی که آنجا هستند تکرار خواهند کرد. این باعث خواهد شد که مسیرهای زبان لایه پایین این افراد مختل شود و رایف دیگر نخواهد توانست آن‌ها را با مه‌های جدید برنامه‌ریزی کند. چیزی که مهم است این است که این کار را باید قبل از فروپاشی شناور انجام دهیم - قبل از اینکه پناهی‌ها جدا شوند و به ساحل بیایند. رایف با ان‌ها از طریق یک سیستم مخابره مرکزی که در انترپرایز کار گذاشته شده ارتباط برقرار می‌کند. این سیستم احتمالا روی موج کوتاه کار می‌کند. به راحتی می‌شود پیش‌بینی کرد که به زودی از این سیستم برای انتقال یک مه بزرگ به کل آدم‌های روی شناور استفاده خواهد شد که باعث می‌شود آن‌ها به شکل یک ارتش بسیار بزرگ و بسیار منظم به ساحل سرازیر شوند. منظورم این است که به زودی اجزای شناور از آن‌ جدا خواهند شد و دیگر این امکان را نخواهیم داشت که با یک ارسال، روی همه آن‌ها تاثیر بگذاریم. اگر می‌خواهیم کاری کنیم، باید زودتر دست به کار شویم.»

ان.جی. پیش‌بینی می‌کند که در این صورت رایف شدیدا عصبانی خواهد شد «او احتمالا سراغ اسنوکرش خواهد رفت و آن را همه جا پخش خواهد شد.»

هیرو می‌گوید «این را می‌دانم. اما ترجیح می‌دهم هر لحظه فقط به یک مشکل فکر کنم. اینجا ما از یکی دیگر کمک خواهیم گرفت.»

ان.جی. می‌گوید «گفتنش ساده است ولی چطور می‌توانیم عملی‌اش کنیم؟ برای رسیدن به هسته، باید کل مسیر را از روی شناور پرواز کنیم یا با یک قایق کوچک از لای کشتی‌ها و قایق‌های اطراف رد شویم. رایف میلیون‌ها آدم دارد که قبل از رسیدن ما به هدف، با هر ابزاری - از تک تیرانداز تا موشک انداز - ما را نابود خواهد کرد. ثابت شده که پیشرفته‌ترین سلاح‌ها هم نمی‌توانند با تعداد خیلی زیادی اسلحه معمول که در دستان یک ارتش واقعا منظم طرف شوند.

هیرو با هیجان می‌گوید «نمی‌شود چند تا هلی‌کوپتر بفرستید تا من را آن وسط پیاده کنند؟ سعی می‌کنم نام‌شاب انکی را پیدا کنم و سریع به همه مخابره‌اش کنم و بعد شما می‌توانید راحت و امن از دریا نزدیک شوید.»

عمو انزو می‌گوید «حالا ببینیم چه کارهایی می‌توانیم بکنیم.»

هیرو می‌گوید‌ «عالی است. حالا بگویید استدلال را چکار کنم؟»

ان.جی. زیرلب چیزی می‌گوید و کارتی در دستش ظاهر می‌شود. «این نسخه جدید نرم‌افزارش است. حدس من این است که باگ‌های کمتری دارد.»

«باگ کمتر؟»

ان.جی. می‌گوید «هیچ نرم‌افزار بدون باگ نیست.»

عمو انزو اضافه می‌کند «در وجود هر کسی، کمی هم عاشره وجود دارد.»

# فصل پنجاه و هشت



هیرو راهش را به بیرون ساختمان پیدا می‌کند و یک‌بار دیگر وارد خیابان می‌شود. به محض خارج شدن از آسمان‌خراش نئونی، دختری سیاه و سفید را می‌بیند که روی موتورش نشسته و با تنظیمات آن ور می‌رود.

دختر می‌گوید «کجایی؟»

«من هم روی شناور هستم. هی، ما دو تا همین حالا صاحب بیست و پنج میلیون دلار شدیم.»

هیرو مطمئن است که این بار می‌تواند با گفته‌اش وای.تی. را شگفت زده کند اما ظاهرا این‌طور نیست.

وای.تی. می‌گوید «این پول فقط وقتی جسد قطعه قطعه‌ام را به خانه پست کرده باشند، به درد برگزاری یک مراسم ختم باشکوه برای من می‌خورد.»

«چرا؟ مگر چه خبر است؟»

«من توی دردسر افتاده‌ام.» اولین بار است که دختر چنین چیزی می‌گوید. او ادامه می‌دهد «فکر کنم دوست‌پسرم مرا خواهد کشت.»

«دوست پسرت کیست؟»

«راون.»

اگر این امکان وجود داشت که سر آواتارها گیج برود و مجبور شوند کنار خیابان بنشینند، آواتار هیرو همین کار را می‌کرد. «حالا می‌فهمم چرا روی پیشانی‌اش نوشته کنترل عصبی درستی ندارد.»

«عالی است. انتظار داشتم به جای کشف، یک راهنمایی داشته باشی.»

هیرو می‌گوید «اگر فکر می‌کنی می‌خواهد تو را بکشد، بدون شک اشتباه می‌کنی چون اگر واقعا می‌خواست، الان زنده نبودی.»

وای.تی. جواب می‌دهد «البته بستگی به پیش‌فرض‌ها هم دارد.» و بعد داستان جذابی در مورد دنتاتا برای هیرو تعریف می‌کند.

هیرو می‌گوید «من علاقمندم به تو کمک کنم اما روی شناور، با من بودن هم موجب دردسر جدی خواهد بود.»

«هنوز دوست دخترت را پیدا نکرده‌ای؟»

«نه. اما امیدهای جدی دارم. اگر زنده بمانم.»

«امیدهای جدی در چه مورد؟»

«رابطه‌مان.»

دختر می‌پرسد «چطور؟ مگر چه چیزی با قبل فرق کرده؟»

این یکی از آن سوال‌های بسیار ساده‌ای است که برای هیرو شدیدا آزار دهنده شده؛ چرا که جوابی برای آن ندارد. «خب فکر کنم می‌دانم مشغول چه کاری بوده و برای چه کاری به اینجا آمده. در نتیجه حالا احساس می‌کنم که درکش می‌کنم.»

«واقعا؟»

«بله. خب تا حدی.»

«و امیدت این است که اتفاق‌های خوبی بیافتد؟»

«بله مطمئنا.»

«هیرو تو واقعا یک گیک هستی. جاونیتا یک زن است و تو یک مرد. او انتظار ندارد درکش کنی. اصلا دنبال این نیست.»

«پس دنبال چی است؟ نظر تو چیست؟ البته با توجه به این واقعیت که تو تا حالا او را ندیده‌ای و دوست پسرت هم راون است.»

«او انتظار ندارد درکش کنی. می‌داند که این غیرممکن است. او فقط می‌خواهد تو خودت را درک کنی. بقیه چیزها قابل مذاکره خواهد بود.»

«نظرت این است؟»

«بله. بدون شک.»

«و چه چیزی باعث می‌شود فکر کنی خودم را درک نمی‌کنم؟»

«واضح است. تو یک هکر باهوش هستی و بهترین شمشیرباز جهان، اما مشغول تحویل پیتزا به خانه‌هایی و برای کنسرت‌هایی تبلیغ می‌کنی که هیچ پولی ازشان گیرت نمی‌آید. چطور انتظار داری که او...»

بقیه صحبت در صدای بلندی که از هدفون به داخل می‌ریزد گم می‌شود. این صدا از واقعیت آمده: صدای جیغ ناشی از پاره شدن فلز. تیز و بلند و نافذ. بعد صدای جیغ بچه‌ها است و ناله مردان به تاگالوگ و همزمان صدای خرد شدن قایق ماهیگیری فلزی زیر فشار اقیانوس.

وای.تی. می‌گوید «چی بود؟»

هیرو جواب می‌دهد «متئورایت (meteorite)»

«هان؟»

هیرو سریع فریاد می‌کشد «صبر کن. فکر کنم جنگ شد.»

«قطع می‌کنی؟»

«فقط برای یک لحظه ساکت باش.»

این یک ناحیه U شکل است که در یک منطقه خلیج مانند در کناره کلک با به هم بستن قایق‌های ماهیگیری قدیمی و زنگ زده، درست شده. یک راهروی ساخته شده از الوارهای شناور بااندازه‌های متفاوت، دور تا دور این منطقه را در بر می‌گیرد.

قایق ماهیگری خالی که ساکنان محل برای دسترسی به فلزهایش مشغول خرد کردنش بودند، مورد اصابت یک تفنگ بزرگ که در عرشه انترپرایز کار گذاشته شده، قرار گرفته. به نظر می‌رسد که یک موج بزرگ بلند شده و تلاش کرده حین پایین آمده قایق را تا کند و با خودش به پایین بکشد: دو سر قایق به سمت دکل وسطی خم شده‌اند و ستون زیرین، کاملا خرد شده. فضای خالی زیر قایق که حالا از هر دو طرف پاره شده، مانند غریقی که سعی می‌کند هوا را به داخل ریه‌هایش بکشد، در حال بلعیدن آب و زباله‌های شناور روی آن است و بدنه قایق هر لحظه بیشتر به زیر آب فرو می‌رود. 

هیرو استدلال را داخل قایق نجات می‌اندازد و بعد از سوار شدن، موتور را روشن می‌کند. وقت کافی ندارد تا طنابی که قایق را به راهروی شناور متصل کرده باز کند و در نتیجه با واکیزاشی آن را می‌برد. 

قایق در حال غرق شدن، تمام تلاشش را می‌کند تا راهرو را هم با خودش به زیر آب بکشد و الوارهای راهرو هم با رفتن به زیر آب، تلاش می‌کنند کل محله را در سیاه چاله ناشی از قایق در حال پایین رفتن، دفن کنند.

دو سه مرد فیلیپینی با چاقوهای کوتاهی بیرون آمده‌اند و به سرعت مشغول بریدن هر طنابی هستند که اجزای غیرقابل نجات را به بقیه محله وصل کرده است. هیرو الواری را می‌بیند که چند ده سانت در آب فرو رفته. با نگاهی دقیق‌تر طناب‌هایی که آن را به الوارهای عمیق‌تر متصل کرده می‌بیند و با کشیدن کاتانا، آن‌ها را قطع می‌کند. الوارها مانند گلوله‌هایی که از تفنگ شلیک شده باشند از آب بیرون می‌جهند و چیزی نمانده که قایق نجات را هم واژگون کنند. 

یک طرف کامل از راهرو و یکی از قایق‌های ماهیگیری در وضعیتی بسیار بد هستند. مردها با چاقوهای ماهیگیری و زن‌ها با کارد آشپزخانه روی تخته‌پاره‌ها چمباتمه زده‌اند و در حالی که آب تا گردنشان بالا آمده، طناب‌ها را می‌برند تا شاید خانه‌شان را نجات دهند. با بریده شدن هر طناب، چند فیلیپینی به هوا پرتاب می‌شوند. پسری با قمه آخرین طناب را می‌برد و طناب حین بیرون جهیدن از آب، به صورتش ضربه می‌زند. یک‌بار دیگر شناور آرام و آزاد روی آب بالا و پایین می‌‌رود. جایی که قبلا کشتی ماهیگیری نیمه اوراق قرار داشته، حالا پر شده از حباب‌هایی که گاه گاه با به روی آب آمدن یک قطعه چوبی از قایق خرد شده، حرکت منظم‌شان به هم می‌خورد. 

بعضی‌ها هنوز مشغول این‌طرف و آن‌طرف رفتن روی قایق تازه نجات یافته هستند. قایق صدمه زیادی خورده. مردها روی عرشه خم می‌شوند و سرشان را پایین می‌گیرند تا سوراخ‌های روی بدنه فلزی قایق را بررسی کنند. هر سوراخ به اندازه یک توپ گلف است که در اطرافش تا فاصله نیم متری رنگ روی فلز کاملا سوخته است.

هیرو با خود فکر می‌کند که وقت رفتن است.

البته قبل از رفتن یکی از زیپ‌های لباس سرتاسری‌اش را باز می‌کند و بسته‌ای پول بیرون می‌آورد و چند هزار کونگ‌باک جدا می‌کند. دسته پول را روی عرشه و زیر لبه یک مخزن سوخت فلزی می‌گذارد و به جاده می‌زند. برای پیدا کردن راه محله کناری مشکلی ندارد ولی پارانویا باعث می‌شود مدام به اطراف نگاه کند تا مطمئن شود که کسی در تعقیب او نیست. هم‌چنین از کنار هر کوچه باریکی که می‌گذرد دقیق داخل آن‌ را برانداز می‌کند. در یکی از این آبراهه‌ها، یک آنتن‌دار ایستاده. مرد آنتن‌دار مشغول زمزمه چیزی است.

محله کناری متعلق به مالزیایی‌ها است. چندین نفر از آن‌ها روی عرشه جمع شده‌اند و به صدایی گوش می‌دهند. در حال ورود به محله، شاهد است که مردها از راهرویی چوبی که نقش خیابان اصلی محله را دارد می‌گذرند، به اتاقک‌هایشان می‌روند و با اسلحه و چاقو برمی‌گردند. این‌ها پاسبان‌های محل هستند. مردهای بیشتر و بیشتری به چشم می‌خورند که به داخل قایق‌های کوچک و بزرگ می‌روند و با سلاح بیرون می‌آیند. صدای ضربه بلندی کنار گوشش بلند می‌شود و قایق به شدت تکان می‌خورد، انگار که یک کامیون به یک دیوار آجری برخورد کرده باشد. آب به بدنش می‌پاشد و بادی داغ به صورتش می‌خورد. حالا همه جا ساکت است و تنها صدا،‌ صدای چوب‌هایی است که به سطح آب می‌آیند. آرام برمی‌گردد و به جایی که قبلا یک راهروی چوبی بوده نگاه می‌کند. حالا دیگر آنجا چیزی نیست به جز خرده چوب و خون.

به عقب‌تر نگاه می‌کند. آنتن‌داری که قبلا دیده بود، حالا کاملا بیرون آمده و در لبه خشکی ایستاده و به او نگاه می‌کند. می‌بیند که لب‌های آن حرامزاده تکان می‌خورد. قایق را می‌چرخاند و موازی با لبه شناور، حرکت می‌کند. یک دستش دسته موتور را گرفته و دست دیگر واکیزاشی را بیرون می‌کشد و به گردن مرد ضربه می‌زند. 

اما آنتن‌دارهای دیگر هم ظاهر خواهند شد. می‌داند که همه آنتن‌‌دارها بیرون هستند و در صدد پیدا کردن او. برای افرادی که روی انترپرایز پشت اسلحه‌ها ایستاده‌اند اصلا مهم نیست که چند نفر پناهی را باید بکشند تا بالاخره تیرشان به هیرو اصابت کند.

از محله مالزیایی‌ها، وارد محله چینی‌ها می‌شود. اینجا ساخت و ساز بیشتری صورت گرفته و چندین کشتی فلزی بزرگ هم این‌جا است. تا جایی که چشمان هیرو می‌بینند، محله‌ چینی‌ها ادامه دارد. 

یک نفر که بالای یکی از کشتی‌های فلزی ایستاده او را می‌بیند، یک آنتن‌دار دیگر. هیرو می‌تواند آرواره متحرک مرد را ببیند. او باید مشغول گزارش دادن به مرکز کنترل شناور باشد. 

تیرانداز حاضر بر روی عرشه انترپرایز یک بسته انفجاری اورانیومی دیگر به سمت او شلیک می‌کند که تقریبا در ده متری او به یک کرجی فلزی برخورد می‌کند. این‌بار هم ضربه بسیار شدید است. کرجی نه فقط خرد، که مچاله می‌شود. سرخی فلزی که زیر آب می‌رود، چشم‌های هیرو را می‌زند. موج ناشی از انفجار تا عمق ریه‌اش نفوذ می‌کند و حس تهوع، سراسر وجود هیرو را می‌گیرد. 

تفنگ باید با رادار کنترل بشود. به راحتی قطعات فلزی را هدف قرار می‌دهد اما در شلیک کردن به گوشت و پوست، ضعیف است. 

«هیرو! آنجا چه غلطی می‌کنی؟» وای.تی. است که در گوشی‌هایش فریاد می‌زند.

هیرو می‌گوید «نمی‌توانم حرف بزنم. من را به دفتر ببر. سوار موتورسیکلت می‌شوم و آن را به دفترم بران.»

«من نمی‌دانم چطور باید موتورسیکلت را کنترل کرد.»

«یک کنترل بیشتر ندارد. دسته را بچرخان و راه می‌افتد.»

تلاش می‌کند قایق را از این محل دور کند. تصویری که به شکل بسیار شفافی روی واقعیت انداخته شده، آواتار سیاه و سفید وای.تی. را نشان می‌دهد که جلویش نشسته و دستش را به سمت دسته موتور حرکت می‌دهد و بعد موتور به جلو پریده، در کمتر از یک ثانیه با سرعت یک ماخ به آسمانخراشی برخورد می‌کند.»

هیرو با شفاف کردن اطلاعات روی چشمی‌ها، متاورس را محو می‌کند. سپس سیستم را روی وضعیت گارگویل می‌گذارد: طیف فرکانس بینایی گسترش یافته بعلاوه رادار میلیمتری. حالا صفحه سیاه و سفید، جای اکثر رنگ‌های اطراف را گرفته است اما این‌جا و‌آن‌جا نقاط و منحنی‌های صورتی و قرمز در حرکت هستند. انسان‌ها صورتی شده‌اند و موتورها و شعله‌ها، قرمز.

رادار موج میلیمتری هم که روی تصویر اصلی افتاده، به رنگ سبز درخشان هر چیزی را که از فلز ساخته شده باشد نشان می‌دهد. هنوز لابه‌لای شناورهایی است که بدنه‌هایی دارند از قطعات خاکستری که در طول و در نقاط رسیدن به یکدیگر با رنگ سبز پوشانده شده‌اند. قسمت‌هایی از بدنه، قرمز است. اینجا احتمالا مکان قرارگرفتن موتورهای برق است. این دنیا، دنیای قشنگی نیست. خاکستری، سبز و قرمز. حتی زشت است و احتمالا یکی از دلایلی که گارگویل‌ها همیشه آدم‌های غیراجتماعی و سرد هستند. اما این تصاویر بسیار ارزشمندتر از تصاویری است که قبلا می‌دیده.

در واقع این تصاویر جان هیرو را نجات می‌دهد. از یک کانال باریک و پیچ و خم‌دار که در حال رد شدن است، درست بعد از پیچیدن، خطی منحنی و سبز را در سطح آب می‌بیند که با ظاهر شدن او در کانال کشیده شده، در ارتفاع گردن، محکم می‌شود. این یک سیم پیانو است. سرش را پایین می‌گیرد و پس از رد شدن از زیر سیم، برای دو مرد چینی که منتظر شکار بودند، دست تکان می‌دهد.

رادار، این‌بار چند لکه صورتی رنگ را نشان می‌دهد که در دست‌هایشان قطعات سبزی که احتمالا کلاشینکف هستند دیده می‌شود. هیرو از مسیری فرعی می‌پیچد تا از آن‌ها دور شود. مسیر باریک است و مطمئن نیست که به کجا خواهد رسید. 

می‌گوید «وای.تی. کدام گوری هستیم؟»

«سعی می‌کنم به خانه برسیم. تا حالا شش بار از جلویش رد شده‌ایم.»

جلوتر، کانال بن‌بست است. برای برگشتن دور می‌زند و قطعه مبادله حرارتی که در آب است هم با کمی تاخیر دوباره در پشتش قرار می‌گیرد. قایق  قدرت مانور خیلی کمتر از چیزی را دارد که هیرو می‌خواهد. مسیر را برمی‌گردد و سراغ مسیر قبلی می‌رود و پس از عبور دوباره از زیر سیم، به جای قبلی می‌رسد.

وای.تی. می‌گوید «حالا در خانه هستیم و پشت میز تو نشسته‌ایم.»

هیرو جواب می‌دهد که «بسیار خوب. باید حواسمان باشد.»

و در یکی از تورفتگی‌های کنار کانال می‌ایستد. در رادار که نگاه می‌کند نه اثری از سربازها می‌بیند و نه اثری از آدم‌های آنتن‌دار. تنها یک زن صد و پنجاه سانتی چینی در قایق کناری با ساطوری در دست مشغول خرد کردن چیزی است. این خطری است که خودش به راحتی می‌تواند از عده‌اش برآید پس واقعیت را خاموش می‌کند و به متاورس برمی‌گردد. 

پشت میزش نشسته و وای.تی. کنارش ایستاده و دست‌هایش را به سینه گذاشته است.

«کتابدار؟»

کتابدار از در وارد می‌شود و می‌گوید «بله قربان؟»

«من نیاز به طرح‌ها و نقشه‌های اینترپرایز دارم. خیلی زود. اگر نسخه سه بعدی داشته باشیم خیلی بهتر است.»

کتابدار می‌گوید «بله قربان.»

هیرو دستش را دراز می‌کند و زمین را احضار می‌کند. 

می‌گوید «من کجا هستم؟»

زمین می‌چرخد و زوم می‌کند تا چشم هیرو دقیقا روی شناور خیره شود. لود شدن تمام جزییات، چیزی حدود سه ثانیه وقت می‌گیرد. 

اگر در یک جای معمولی و معقول از جهان - مثلا منهتن - بود، لود شدن کامل این تصویر به طور سه بعدی کامل بیشتر از یک چشم به هم زدن طول نمی‌کشید. اما حالا باید به تصویر دو بعدی قناعت کند. یک نقطه قرمز که روی نقشه افتاده، جای او را نشان می‌دهد. 

راه کاملا پیچ در پیچ است اما وقتی از بالا به یک نقشه نگاه می‌کنید، حل کردن آن بسیار ساده‌تر از وقتی است که مجبورید در آن راه بروید. تقریبا بعد از شصت ثانیه، قایق در آب‌های آزاد اقیانوس آزاد است. یک غروب خاکستری و مه‌آلود. بخار خارج شده از قطعه تبادل حرارتی استدلال، این مه را غلیظ‌تر می‌کند.

وای.تی. می‌گوید «کجایی تو؟»

«تازه از کلک خارج شده‌ام.»

«آفرین. واقعا از کمکی که کردی متشکرم.»

«یک دقیقه دیگر برمی‌گردم. چند لحظه احتیاج دارم که برنامه‌ریزی کنم.»

وای.تی. می‌گوید «کلی مرد ترسناک دور و برم هستند. همه دارند به من نگاه می‌کنند.»

هیرو می‌گوید «مشکلی نیست. مطمئن هستم که همه‌شان به حرف استدلال گوش می‌دهند.»


# فصل پنجاه و نه

هیرو چمدان بزرگ را باز می‌کند. صفحه روشن است و یک منو در بالای آن قرار گرفته. با استفاده از ترک‌بال (یک گلوله غلطان که می‌تواند نشانگر ماوس را تغییر دهد)، منو را باز می‌کند:

	راهنما
		* شروع به کار
		* شلیک کردن 
		* نکات تاکتیکی
		* نگهداری
		* پر کردن
		* حل مشکلات
		* متفرقه
	
در بخش «شروع به کار»، باید اطلاعاتی باشد که به دنبالش می‌گردد. آن را که باز می‌کند فیلمی بدون کیفیت و با نور بیش از حد روشن پخش می‌شود که طی آن مردی آسیایی با صورتی زخمی چمدان را باز می‌کند، اجزای آن را نشان می‌دهد و از تمیز بودن قطعاتش اطمینان حاصل می‌کند. هیرو تمام این قسمت‌ها را با سرعت رد می‌کند. 

در نهایت مرد شروع به استفاده واقعی از اسلحه می‌کند.

چشم‌ماهی به درستی از سلاح استفاده نکرده بود. بخش شلیک کننده را می‌توان به کمر محکم کرد و وزن آن را درست روی مرکز ثقل بدن انداخت. قسمت وصل شونده به بدن مجهز به گیرنده‌های شوک و اجزای ریز هیدرولیکی است که باعث می‌شود در حالت خاموش و روشن، فشاری به بدن کاربر نیاید. شکی نیست که درست بستن سلاح به بدن، شلیک با آن را بسیار آسان‌تر و دقیق‌تر می‌کند و گزینه‌ای هم وجود دارد که می‌توان با آن بر روی نمایشگر کامپیوتری که به چمدان متصل می‌کنیم، ضربدر قرمزی ببینیم که نشان دهنده مکان اصابت هر شلیک خواهد بود.

کتابدار می‌گوید «اطلاعاتتان قربان.»

هیرو می‌پرسد «آیا اینقدر باهوش هستی که بتوانی این را به کره زمین و نشانگر مکان من وصل کنی؟»

«امتحان می‌کنم قربان. فرمت فایل‌ها سازگار با یکدیگر به نظر می‌رسند. قربان؟»

«بله؟»

«نقشه‌هایی که پیدا کرده‌ام مربوط به چند سال قبل می‌شوند. مدتی قبل یک مالک خصوصی انترپرایز را خریده...»

«می‌فهمم. ممکن است آن را تغییر داده باشد.»

هیرو در واقعیت است.

ورودی بولواری که به هسته می‌رسد باز است. در یک طرف بولوار با اتصال هر جور چیزی که تصورش می‌رود، یک پیاده رو ساخته شده. در این پیاده‌رو، قایق‌های کوچک و رها شده، گونی‌های پر از ظرف‌های پلاستیکی، قطعات چوب، یونولیت و بشکه‌های نفت به هم بسته شده‌اند تا بتوان از روی آن‌ها عبور کرد. هرجای دیگر دنیا که بودیم این مسیر یک راه مالرو حساب می‌شد اما اینجا - در جهان پنجم - این یک شاهراه است.

هیرو قایقش را از وسط مسیر می‌راند؛ نه چندان سریع. نگران این است که استدلال در یکی از پیچ‌ها به چیزی گیر کند. حالا بدن هیرو به استدلال بسته شده. 

دیدش را که به حالت گارگویل برمی‌گرداند، به وضوح می‌تواند نیمکره‌های پخش شده در لبه عرشه انترپرایز را ببیند. کامپیوتر به او می‌گوید که اینها آشیانه‌ تفنگ‌های ضد موشک فالانکس هستند. زیر هر نیمکره، یک مجموعه تفنگ با چندین کالیبر مختلف لانه کرده است.

او سرعتش را تا حد نزدیک به توقف آرام می‌کند و لوله شلیک استدلال را چند بار اینطرف و آنطرف می‌چرخاند تا ضربدر ویژه هدف‌گیری بر روی چشمی‌اش ظاهر شود. او نشانه را به وسط دید و درست روی یکی از گنبدهای فالانکس می‌برد و برای نیم ثانیه ماشه را می‌کشد. 

نیمکره، حالا به یک تکه آهنپاره تبدیل شده اما لوله‌های شلیک کننده تفنگ هنوز در زیر آن قابل تشخیص است. هیرو نشانه را کمی پایین‌تر می‌برد و پنجاه گلوله دیگر خالی می‌کند که باعث می‌شود تفنگ از جایی که نصب شده جدا شده، در هوا معلق شود. 

هیرو سرش را به طرف راست برمی‌گرداند و ناگهان کشف می‌کند که مستقیم به لوله بیرون آمده از گنبد بعدی خیره شده است. بی اختیار ماشه را می‌کشد و رشته‌ای طولانی از گلوله به سمت گنبد می‌ریزد که هیچ فایده‌ای هم ندارد. صدای بلندی می‌آید و موج بلند شده، او را به پشت یک قایق کهنه می‌راند که در کنار کانال پارک شده است. 

می‌داند که چه اتفاقی خواهد افتاد. دود استدلال باعث خواهد شد به راحتی جایش را پیدا کنند. به همین دلیل در اولین لحظه گاز می‌دهد و از محل دور می‌شود. لحظاتی بعد، قایق کهنه کنار کانال در حال پایین رفتن در اقیانوس است.

برای چند ثانیه با تمام سرعت می‌راند. بعد قطعه‌ای محکم پیدا می‌کند و قایق را به آن تکیه می‌دهد و دو دور دیگر از خشاب‌های استدلال را خالی می‌کند. این‌بار که دستش را از روی ماشه برمی‌دارد، یک نیم‌دایره از کناره انترپرایز جدا شده است. مانند یک گازگرفتگی بزرگ درست در جایی که قبلا فالانکس نصب شده بود. 

دوباره سرعت می‌گیرد و مستقیم به سمت هسته می‌رود. کانال در نهایت با رسیدن به یک کشتی از کشتی‌های هسته پایان می‌یابد. این کشتی یک کشتی باری است که بر رویش یک مجموعه آپارتمانی بلند ساخته‌اند. یک تور باربندی، آپارتمان‌ها را به هم متصل کرده و احتمالا گاهی هم برای این استفاده می‌شود که آدم‌های نخواستنی روی شناور، خود را به کشتی‌های هسته برسانند. هیرو هم به اندازه هر کسی که این پایین است نخواستنی‌است اما حالا ظاهرا تور را برای آمدن او پایین انداخته‌اند.

مشکلی نیست. هیرو فعلا در قایقش می‌ماند. کمی جلوتر می‌رود و دماغه کشتی باری را دور می‌زند.

شناور بعدی یک نفتکش است. خالی است و بیشتر بدنه‌اش بیرون از آب مانده. به پرتگاه فلزی ایجاد شده بین بدنه دو کشتی که نگاه می‌کند، نه توری برای رفتن از یکی به دیگری وجود دارد و نه پلی. احتمالا ساکنان هسته نمی‌خواهند دزدها و تروریست‌ها از کشتی باری به نفتکش برسند و بدنه آن را برای دستیابی به نفت سوراخ کنند. 

کشتی بعدی انترپرایز است.

دو شناور عظیم، نفنکش و ناو هواپیما بر چیزی در حدود بیست متر با هم فاصله دارند ولی ظاهرا در هنگام حرکت، با هم حرکت می‌کنند. بین آن‌ها کابل‌های بزرگی کشیده شده و جابجا، بالشتک‌های عظیم به کناره‌هایشان بسته‌اند. به نظر می‌رسد کابل‌های عظیم فولادی به سادگی بین دو کشتی بسته نشده‌اند. هیرو قرقره‌ها و وزنه‌هایی را می‌بیند که در جاهای مختلف طناب‌ها بسته شده‌اند. احتمالا کاربرد اینها متعادل کردن فشار در هنگام دور شدن کشتی‌ها از هم است.

این تونل خاکستری رنگ، ساکت و از بقیه شناور به طور کامل جداست. دلیلی ندارد که کسی اینجا باشد، البته به جز او. هیرو احساس می‌کند که دوست دارد یک دقیقه در اینجا متوقف شود و آرامش کسب کند.

اما ممکن نیست. می‌گوید «من کجا هستم» و تصویر انترپرایز در چشمی‌هایش ظاهر می‌شود. تصویر سه بعدی است و متشکل از شبکه‌های سیمی که دل و روده پشت توده فلزی را به نمایش می‌گذارد. 

در سطح آب، بدنه انترپرایز زره ضد اژدر دارد. امید چندانی به اینجا نیست. کمی بالاتر، زره نازک‌تر است و پشتش هم چیز بهتری است؛ اتاق‌های مسکونی به جای انبارهای سوخت و سلاح.

هیرو اتاقی به اسم «اتاق افسران» را انتخاب می‌کند و ماشه را می‌کشد. بدنه انترپرایز به شکل غیرقابل باوری مقاوم است. استدلال با تمام قوا خشاب‌ها را خالی می‌کند و برای ایجاد یک سوراخ سی سانتی‌متری، مجبور است چندین ثانیه روی ماشه فشار دهد. فشار اسلحه، قایق را به عقب رانده و آن را به بدنه نفتکش کوبیده است. 

به هرحال می‌داند که نمی‌تواند استدلال را با خود به داخل کشتی ببرد. دوباره روی ماشه فشار می‌دهد و سعی می‌کند تا جایی که می‌تواند گلوله‌های را به سمت سوراخ قبلی هدایت کند. مهمات که تمام می‌شود، سلاح را از بدنش باز می‌کند و چمدان را به داخل آب می‌اندازد. استدلال با سرعت به زیر آب می‌رود. ستونی از دود سفیدرنگ، برای مدت‌های طولانی جای آن را مشخص خواهد کرد و بعدها، اقای لی خواهد توانست با این نشانه برای بردن آن بیاید. البته این احتمال هم هست که او را از طرف دادگاه جرایم زیست محیطی تحت تعقیب قرار دهند اما به هرحال در حال حاضر هیچ کدام از اینها مهم نیست. 

گیر دادن یک قلاب به سوراخی در شش هفت متری بالای سطح آب، به چندین تلاش احتیاج دارد.

از سوراخ که رد می‌شود، لباس سرتاسری‌اش صدا می‌دهد. فلز داغ و تیز در حال خراشیدن پارچه سنتتیک است. می‌داند که با گذاشتن از سوراخ، بخش‌هایی از پارچه پاره شده و در لبه‌های تیز باقی خواهند ماند. جاهایی از بدنش هم دچار سوختگی‌های درجه یک و دو شده اما هنوز درد نمی‌کند. می‌داند که درد دیرتر شروع خواهد شد. حتی کف کفش‌هایش هم در حال سوختن هستند و دود تمام اتاق افسران را فراگرفته. او نگران آتش‌سوزی نیست چون مطمئن است که یک ناوهواپیمابر هر چه که باشد به این راحتی‌ها آتش نمی‌گیرد. واقعا هم در اتاق تقریبا چیز قابل اشتعالی وجود ندارد. در اتاق توسط استدلال در چارچوبش تکان خورده و هیرو آن را با یک لگد محکمی باز می‌کند و قدم به جایی می‌گذارد که در نقشه با عنوان «راهرو» مشخص شده. حالا زمان خوبی است تا کاتانا را از غلاف بیرون بکشد. 

# فصل شصت

وای.تی. هنوز منتظر است. آواتار دوستش وقتی که او در دنیای واقعی مشغول است بی‌حرکت یک گوشه می‌افتد. بدن آواتار مانند یک عروسک بادی ثابت است ولی صورتش مدام بین احساسات مختلف تغییر حالت می‌دهد؛ انگار مشغول نرمش صورت است. وای.تی. نمی‌داند که هیرو مشغول چه کاری است اما به نظر پرهیجان می‌رسد چرا که چهره آواتار در اکثر مواقع یا خیلی ترسیده است یا خیلی هیجان زده.

درست چند لحظه بعد از اینکه صحبت هیرو با کتابدار تمام شد، صداهای عجیبی که صداهای واقعیت اطرافش بودند اتاق را پر کرد. صداهایی بین صدای مسلسل و اره‌برقی. هربار که این صدا بلند می‌شد، صورت آواتار هیرو به شکلی در می‌آمد که انگار یک لحظه بعد قرار است بمیرد. یک نفر به شانه وای.تی. می‌زند. احتمالا یک نفر کت و شلوار پوش که صبح زود قرار جلسه‌ای در متاورس دارد. به نظر او، هر کاری که این پیام‌رسان در متاورس مشغولش است، بی‌ارزش است. وای.تی. برای یک دقیقه‌ای به ضرباتی که به شانه‌اش می‌خورد به طور کامل بی‌توجهی نشان می‌دهد.

بعد هیرو از فوکوس تصویر خارج می‌شود و به سمت راست و بعد بالا می‌لغزد و لحظه‌ای بعد، تنها چیز جلوی چشم وای.تی.، صورت یک مرد است. یک مرد آسیایی با آنتنی روی سر. یکی از آن مردهای ترسناک.

وای.تی. می‌گوید «خب. چه می‌خواهی؟»

مرد بدون اینکه جواب بدهد بازوی وای.تی. را می‌گیرد و او را از باجه بیرون می‌کشد. یک آنتن‌دار دیگر بیرون ایستاده و بازوی دیگرش را چنگ می‌زند و راه می‌افتند.

«دست لعنتی‌ام را ول کن. خودم با شما می‌آیم.»

این اولین بار نیست که آدم‌های کت و شلوار پوش از جایی بیرونش می‌اندازند. البته این بار کمی تفاوت دارد. ظاهرا این‌بار مسوولین اخراج، دو عروسک کوکی بزرگ و محکم هستند.

مساله این نیست که این آدم‌ها انگلیسی حرف نمی‌زنند. چیزی که شدیدا به چشم می‌خورد این است که این آدم‌ها رفتار عادی ندارند. وای.تی. یک‌بار موفق می‌شود با پیچ و تاب یکی از بازوهایش را آزاد کند اما مرد نه ضربه‌ای به او می‌زند و نه چیزی می‌گوید بلکه دوباره آنقدر دستش را جلو و عقب می‌کند تا بتواند یک‌بار دیگر بازو را بگیرد. در طول این‌کار، صورت مرد هیچ تغییری نکرده. چشمانش بی‌حرکت هستند و دهان کمی از است تا بشود از طریق آن نفس کشید. لب‌ها کوچکترین تکانی ندارند.

حالا در حال گذشتن از میان کابین‌های یک کشتی هستند که کانتینرهایی، نقش اتاق انتظار آن‌ها را بازی می‌کنند. آنتن‌دارها او را به سمت در می‌کشند و درست به موقع وارد یکی از اتا‌ق‌ها می‌شوند. پشت سر آن‌ها یک هلیکوپتر در حال فرود آمدن است و این احتمال وجود داشت که اگر کمی دیرتر جنبیده بودند، هلیکوپتر روی سر آن‌ها فرود بیاید. موقع خروج از در دیگر اتاق، وای.تی. باردیگر لوگوی ریر (RARE) را روی بدنه پرنده کوچک می‌خواند.

آنتن‌دارها در حال کشاندن او به سمت پلی هستند که از روی آب، این کشتی را به کشتی کناری متصل می‌کند. حین عبور، دختر با دست‌ها میله‌های کناری پل را می‌گیرد و با یک چرخش بدن آرنج‌هایش را هم به آن قفل و بدنش را شل می‌کند تا کمی زمان برای خودش بخرد. یکی از دو همراه از پشت کمرش را می‌گیرد و او را می‌کشد و نفر دیگر شروع می‌کند به باز کردن انگشت‌هایش از میله، هربار یکی. 

کلی آدم مشغول پیاده شدن از هلیکوپتر ریر هستند. اکثر آن‌ها لباس‌های سرتاسری دارند با جیب‌هایی پر از وسایل مختلف. وای.تی. یک گوشی پزشکی را در یکی از جیب‌ها تشخیص می‌دهد. حالا دارند جعبه‌های فایبرگلاس بزرگ و سفیدی را از هلیکوپتر پیاده می‌کنند که رویشان صلیبی سرخ نقاشی شده. مشخص است که این‌همه تلاش مربوط به یک تاجر چاق که سکته کرده نیست. آن‌ها می‌خواهند دوست پسر وای.تی. را بیدار کنند. حالا همه دنیا به راون نیاز دارند.

دو مرد، دختر را به عرشه کشتی دیگر می‌کشند. از آن‌جا با یک پله به کشتی‌ای دیگر می‌روند که بزرگ است. این احتمالا باید یک نفتکش باشد. روی عرشه بزرگ لوله‌های ضخیمی زنگ زده و در انتهای آ‌ن‌ها انترپرایز دیده می‌شود. این هدف نهایی آن‌ها است.

نفتکش و انترپرایز به یکدیگر متصل نیستند. یک جرثقیل روی عرشه انترپرایز قرار دارد که از بازوی آن یک قفس فلزی آویزان شده است. این قفس چند متری بالای عرشه نفتکش ایستاده و بر اثر بالا و پایین رفتن دو کشتی، به اینطرف و آنطرف تاب می‌خورد. یک طرف این قفس، دری باز است.

مردها، وای.تی. را با سر به داخل قفس می‌اندازند و خودشان هم داخل می‌شوند. اول‌ دست‌هایش را می‌گیرند تا نتواند زیاد تقلا کند. دختر می‌داند که حرف زدن با این موجودات بی‌فایده است و بدون هیچ صدایی، سعی می‌کند خودش را آزاد کند. در حین کشمکش، لگدی به صورتی یکی از دو نفر می‌زند. صدای شکستن استخوان دماغ در سرش می‌پیچد و دیدن صورت خونی مرد باعث می‌شود چند لحظه‌ای تکان نخورد. منتظر است ببینند وقتی مرد متوجه شکستگی دماغ‌اش می‌شود و می‌فهمد که وای.تی. مسوول این موضوع است، چه واکنشی نشان خواهد داد. اما مرد به جز پرت شدن سرش به عقب در اثر ضربه، تغییری در رفتارش نمی‌دهد. این مکث کافی است تا او را کنترل کنند، خودشان پیاده شوند و در را به رویش ببندند. 

قفل چیز مهمی نیست. یک راکون تربیت نشده هم می‌تواند با کمی تلاش آن را باز کند. اصولا این قفس برای محبوس کردن انسان‌ها طراحی نشده. اما امکان خروج هم وجود ندارد چرا که در همین یک ثانیه‌ای که او نیاز دارد تا به در برسد، قفس چندین متر از سطح عرشه فاصله گرفته و تقریبا به روی آب سیاهی رسیده که بین دو کشتی فاصله انداخته است. در زیر پایش، قایق تندروی رها شده‌ای در کنار بدنه تخریب شده انترپرایز به چشم می‌خورد.

مشخص است که انترپرایز در حالت عادی نیست. چیزی جایی دارد می‌سوزد. عده‌ای مشغول شلیک گلوله هستند و وای.تی. احساس می‌کند که علاقه‌ای ندارد اینجا باشد. از بالا که به اطراف کشتی نگاه می‌کند، مطمئن می‌شود که هیچ راه خروجی وجود ندارد. نه پلی نه پله‌ای به جایی. 

در حال پایین آمدن به سطح انترپرایز است. قفس آویزان از کابل، در نیم متری عرشه متوقف می‌شود ولی هنوز به دشت تاب می‌خورد. چند لحظه بعد قفس پایین‌تر می‌آید و با رسیدن به سطح انترپرایز، یک متری روی آن می‌لغزد و بعد متوقف می‌شود. وای.تی. به سمت در می‌رود. چفت آن را باز می‌کند و پا روی انترپرایز می‌گذارد. حالا چی؟

روی عرشه، یک دایره بزرگ نقاشی شده و چند هلیکوپتر در دور و بر آن پارک شده‌اند. یک هلیکوپتر بسیار بزرگ هم که درست در وسط دایره پارک شده، با دو ملخ و چندین تفنگ بزرگ که از آن بیرون زده‌اند. چراغ‌های آن همه روشن هستند و صدای موتورش به گوش می‌رسد. گروهی از مردان در کنار آن ایستاده‌اند.

وای.تی. به سمت آن‌ها می‌رود. از این وضعیت متنفر است. می‌داند که دقیقا همین انتظار را از او دارند ولی این را هم می‌داند که به جز انجام این‌کارچاره دیگری ندارد. با حسرت آرزو می‌کند که کاش اسکیت‌اش زیر پایش بود. سطح این کشتی، بهترین پیست اسکیت‌سواری است که بشود تصور کرد. در فیلم‌ها دیده که این کشتی‌ها سکوهای پرتاب عظیمی دارند که می‌تواند شتاب اولیه هواپیماها را برای پرواز فراهم کند. فقط تصور کن که با اسکیت‌بورد وارد چنین پرتاب کننده‌ای بشود! 

به سمت هلیکوپتر که گام برمی‌دارد یکی از کسانی که در حاشیه گروه ایستاده از آن جدا می‌شود و به سوی او می‌آید. 

بزرگ است. مانند یک بشکه پنجاه و پنج گالنی با سبیلی که گوشه‌هایش را به بالا پیچ داده. هرچقدر که نزدیک‌تر می‌شود بلندتر می‌خندد. خنده‌ای از سر رضایت که حال وای.تی. را به‌هم می‌زند. 

«اصلا شبیه آواره‌ها نیستی. بیشتر شبیه یک موش آب کشیده‌ای که دوباره خشکش کرده باشند.»

وای.تی. جواب می‌دهد «ممنون. تو هم مثل یک کنده خشک شده هستی.»

«چقدر بامزه.»

«اگر بامزه‌ بود چرا نمی‌خندی؟ نگرانی که واقعا راست باشد؟»

مرد می‌گوید «گوش کن. من برای اینجور حرف‌های بچه‌گانه وقت ندارم. من جوری بزرگ شده و زندگی کرده‌ام که از اینجور حرف‌ها به دور باشم.»

«بحث این نیست که وقت نداری. بحث این است که بلد نیستی.»

«می‌دانی من چه کسی هستم؟»

وای.تی. دوباره ستیزه‌جویانه می‌گوید «بله می‌دانم. ولی تو هم می‌دانی من چه کسی هستم؟»

«وای.تی.. یک پیام رسان پانزده ساله.»

دختر اضافه می‌کند «و دوست شخصی عمو انزو.» و همزمان رشته نشان‌های سگ را بیرون می‌کشد و‌ آن‌ها را تکان می‌دهد. مرد دستش را دراز می‌کند و نشان‌ها را به طرف خودش می‌کشد و شروع می‌کند به خواندن آن‌ها. 

مرد می‌گوید «درست است. یادآوری جالبی است.» و نشان‌ها را به سمت وای.تی. رها می‌کند و ادامه می‌دهد که «می‌دانستم که با عمو انزو دوستی. اگر این‌طور نبود که در همان لحظه اول مرده بودی و هیچ وقت زحمت آوردن تو را به اینجا نمی‌کشیدم. اینجا سرزمین من است و واقعا هم جریان دوستی تو برایم خیلی مهم نیست چون امروز اتفاقاتی خواهد افتاد که یا عمو انزو باید بمیرد یا همان‌طور که گفتی من باید به یک کنده خشک شده تبدیل بشوم. دلیلی که می‌خواهم تو با من باشی این است که اگر عمو انزو بداند که تو با من در هلیکوپتری، احتمال شلیک استینگر به سمت ما خیلی کمتر می‌شود.»

وای.تی. لحظه‌ای مکث می‌کند. به این فکر می‌کند که نشان‌های سگ حداقل این‌بار که روی آدم‌های بد تاثیر خاصی نداشتند. می‌گوید «اصلا هم این‌طور نیست. به هرحال من و عمو انزو که با هم نمی‌خوابیم.»

رایف بدون هیچ جوابی برمی‌گردد و به سوی هلیکوپتر می‌رود. بعد از چند قدم می‌ایستد، سرش را برمی‌گرداند و به دختر که سعی می‌کند گریه نکند می‌گوید «می‌آیی؟»

وای.تی. به هلیکوپتر نگاه می‌کند.

«می‌توان اول یک پیام برای راون بگذارم؟»

«تا جایی که بحث به راون مربوط است، فکر کنم پیامت را برایش گذاشته‌ای. هاهاها. بیا دختر. آنجا داریم سوخت جت حرام می‌کنیم و این اصلا برای محیط زیست خوب نیست.»

پشت سر مرد راه می‌افتد و به سمت هلیکوپتر می‌رود و سوار می‌شود. داخل، گرم و روشن است و صندلی‌ها راحت‌ به نظر می‌رسند. درست مثل این است که از یک روز کاری سخت در زمستان به خانه رسیده و روی صندلی راحتی‌اش لم داده. 

رایف می‌گوید «داخلش را کاملا بازسازی کرده‌ایم. این یک سلاح جنگی قدیمی روسی است که به هیچ وجه برای راحت بودن طراحی نشده. اما خب قیمتش مربوط به سلاح‌هایش است.»

دو مرد دیگر هم داخل هلیکوپتر هستند. اولی تقریبا پنجاه ساله است. لاغر و با عینکی سیمی که یک لپ‌تاپ در دست دارد. یک فنی‌کار. نفر دیگر یک آفریقایی آمریکایی است که تفنگی در دستش گرفته. ال. باب. رایف مثل همیشه مودبانه می‌گوید «وای.تی. با فرنک فراست آشنا شو. مدیر فنی من. اینهم تونی مایکلز است، رییس امنیت.»

تونی می‌گوید «خوشبختم خانم.»

و فرنک ادامه می‌دهد «چطوری؟»

وای.تی. جواب می‌دهد «شست پام رو بلیس.»

فرنک بی‌اعتنا می‌گوید «لطفا پایت را روی آن نگذار.»

وای.تی. پایین را نگاه می‌کند. در حال رفتن به سمت صندلی خالی که بوده، پایش را روی بسته‌ای گذاشته که روی زمین افتاده. بسته‌ای کم و بیش به اندازه کتابچه تلفن اما بسیار سنگین  و پیچیده شده در پوششی محافظ پلاستیکی شفاف و حباب‌دار. تا جایی که از لای پلاستیک‌ها می‌شود دید، داخل بسته چیزی قرار دارد به رنگ قهوه‌ای مایل به قرمز و بسیار محکم.

«این تو چیست؟ نانی که مادرت پخته؟»

فرانک با ناراحتی می‌گوید «یک جسم باستانی.» و به رایف نگاه می‌کند که از اینکه وای.تی. سراغ کس دیگری به جز او رفته خوشحال است.

یک نفر دیگر هم با سر پایین گرفته از ترسِ باله‌های درحال گردش هلیکوپتر، سوار می‌شود. این یکی حدود شصت ساله است با موهایی سفید که در اثر چرخش باله هلیکوپتر کاملا به هم ریخته است.

او با شادی می‌گوید «سلام به همگی. فکر کنم فرصت نشده با همه شما آشنا بشوم. من امروز صبح رسیدم و حالا باید برگردم.»

تونی می‌پرسد «تو کی هستی؟»

پیرمرد که مشخص است از اینکه او را نشناخته‌اند پکر شده می‌گوید «گرگ ریچی.» و چون کسی عکس‌العملی نشان نمی‌دهد ترجیح می‌دهد که خودش به آن‌ها جوابی را که باید دنبالش باشند بدهد «رییس جمهور ایالات متحده.»

تونی دستش را دراز می‌کند و می‌گوید «اوه ببخشید. خوشحالم که شما را می‌بینم آقای رییس جمهور. من تونی مایکلز هستم.»

فرنک هم با بی‌حوصلگی دستش را دراز کند. «فرنک فراست.»

ریچی به وای.تی. نگاه می‌کند. دختر می‌گوید «با من کاری نداشته باش. من اینجا گروگان هستم.»

رایف می‌گوید «این دختر را جدی نگیرید» و رو به خلبان ادامه می‌دهد «به لوس آنجلس می‌رویم. باید عملیات را کنترل کنیم.»

خلبان چهره‌ای استخوانی دارد که وای.تی. پس از تجربه‌اش در شناور، می‌تواند آن را روسی طبقه‌بندی کند. او کمی با کلیدهای روی صفحه کنترل ور می‌رود و سرعت چرخش پره‌ها بیشتر می‌شود. وای.تی. بدون اینکه صدایی بشنود، یکی دو انفجار کوچک را حس می‌کند. بقیه هم متوجه آن شده‌اند، اما فقط تونی‌ است که عکس‌العمل نشان می‌دهد. او روی کف هلیکوپتر می‌نشیند و از زیر جلیقه‌اش اسلحه‌ای بیرون می‌کشد و درِ طرف خودش را باز می‌کند. در همین حال، صدای موتور دوباره ضعیف می‌شود و سرعت چرخش باله‌ها، کاهش می‌یابد. وای.تی. می‌تواند از پنجره کنار دستش هیرو را ببیند. پوشیده شده از خاکستر و خون و در یک دستش هفت‌تیری خودنمایی می‌کند. دو گلوله شلیک کرده تا توجه آن‌ها را جلب کند و حالا می‌رود و پشت یکی از هلیکوپترهای پارک شده سنگر می‌گیرد. 

رایف فریاد می‌کشد «تو مرده‌ای. اینجا روی شناور گیر افتاده‌ای احمق. من اینجا میلیون‌ها جنگجو دارم. می‌خواهی همه را بکشی؟»

هیرو داد می‌کشد «وقتی شمشیر دارم، مشکلی از نظر تعداد نفرات نیست. مهمات لازم ندارم.»

«چه می‌خواهی؟»

«لوح را. لوح را به من بده و بعد می‌توانی بلند شوی و میلیون‌ها جنگجویت مرا بکشند. لوح را ندهی تمام گلوله‌های هفت تیر را به سمت ملخ هلیکوپترت خالی می‌کنم.»

رایف می‌گوید «شوخی می‌کنی؟ این ملخ ضد گلوله است.»

هیرو جواب می‌دهد «نه نیست. این را شورشی‌های افغانستان کشف کردند.»

خلبان آرام می‌گوید «حق با او است.»

«لعنت به این روس‌های عوضی احمق. این‌همه فلز بار بدنه این جنازه کرده‌اند و بعد ملخ‌اش را از شیشه ساخته‌اند؟»

هیرو می‌گوید «لوح را بده یا خودم می‌آیم می‌گیرمش.»

رایف با خنده فریاد می‌زند «نمی‌آیی چون فرشته کوچولو اینجاست.»

وای.تی. سعی می‌کند سرش را پایین بگیرد تا هیرو او را نبیند. خجالت زده است. فایده‌ای ندارد. چشمان هیرو در چشم‌های وای.تی. قفل می‌شود و دختر، شکست را در صورت هیرو می‌بیند. سعی می‌کند جستی بزند و از هلیکوپتر بیرون بپرد اما تونی یقه لباس سرتاسری‌اش را می‌گیرد و او را به داخل می‌کشد. به زور روی کف زمین می‌خواباندش و زانویش را روی کمرش فشار می‌دهد. موتور دوباره قدرت می‌گیرد و سرعت چرخش پره‌ها بیشتر می‌شود. دختر لبه انترپرایز را می‌بیند که در حال پایین رفتن است و می‌فهمد که هلیکوپتر دارد اوج می‌گیرد.

بعد از اینهمه تلاش، او نقشه را به هم زده است. روزی باید این شکست هیرو را جبران کند. 

شاید هم نه. 

وای.تی. کف دستش را به بدنه هلیکوپتر فشار می‌دهد و با پاشنه پا بیشترین که فشاری که می‌تواند را به لوح گلی وارد می‌کند. لوح روی زمین لیز می‌خورد و قبل از اینکه اصولا کسی متوجه جریان شود، از کنار دست تونی به سمت در که هنوز باز است می‌رود و از هلیکوپتر بیرون می‌افتد.

یک بسته دیگر تحویل شده و یک مشتری دیگر خوشحال است.

# فصل شصت و یک

برای یک یا دو دقیقه، هلیکوپتر در ارتفاع ده متری متوقف می‌ماند. همه آدم‌های درون آن دارند به پایین نگاه می‌کنند. جایی که لوح در وسط دایره روی انترپرایز به زمین خورده و لایه محافظش از چند جا پاره شده است. قطعاتی از لوح - قطعات بزرگی از لوح - شکسته و در فواصل تقریبا دو سه متری در همه جهات پخش شده‌اند.

هیرو از جای امنش در پشت هلیکوپتر پارک شده، به لوح چشم می‌دوزد. آنقدر عمیق خیره شده که فراموش می‌کند باید به جاهای دیگر هم نگاه کند. دو آنتن‌دار که از پشت به او نزدیک شده‌اند با یک حرکت سریع سرش را به بدنه هلیکوپتر می‌کوبند. بدنش روی فلز هلیکوپتر می‌لغزد و به سمت زمین حرکت می‌کند و روی شکم فرود می‌آید. اسلحه هنوز در دستش است اما دو آنتن‌دار روی بازویش نشسته‌اند تا آن را ثابت نگه دارند. دو نفر هم روی پاهایش هستند. به هیچ‌وجه نمی‌تواند حرکت کند. چیزی به جز لوح شکسته نمی‌بیند که در ده متری آرام گرفته است. صدا و باد هلیکوپتر رایف کم و کمتر می‌شود تا اینکه در دور دست به کلی از بین می‌رود. 

هیرو قلقلک خفیفی پشت گوشش احساس می‌کند. چیزی شبیه تماس نوک یک میله با گردن. متوجه است که آنتن‌دارها از جای دیگری کنترل می‌شوند. ان.جی. معتقد بود که شناور یک سیستم دفاعی متمرکز دارد. شاید یک هکر - یک ان - جایی در انترپرایز نشسته و مانند یک مسوول کنترل باند فرودگاه، حرکات کل این آنتن دارها را زیر نظر گرفته است. 

برایش کاملا واضح است که کنترل این افراد سریع نیست. آن‌ها چند دقیقه‌ای روی بدنش می‌نشینند و بعد تصمیم می‌گیرند چکار کنند. حالا دست‌های زیادی بازو، پاها و مچ‌هایش را می‌گیرند و او را بلند می‌کنند و مانند یک تابوت بالای سر می‌گیرند. سرش رو به آسمان است. به پنجره شیشه‌ای اتاقک کنترل انترپرایز نگاه می‌کند. دو نفر در آنجا مشغول نگاه کردن به او هستند. یکی از آن‌ها - احتمالا ان - در میکروفونی صحبت می‌کند.

در نهایت، به آسانسوری می‌رسند که تا اعماق کشتی پایین می‌رود. جایی دور از میدان دید اتاق کنترل. با آن چند طبقه‌ای پایین می‌روند و در نهایت وارد جایی می‌شوند که احتمالا در روزگار قدیم، هواپیماها در آنجا نگهداری می‌شدند. 

هیرو صدای زنی را می‌شوند که آرام و شمرده اصواتی را ادا می‌کند: «me lu lu mu al nu urn me en ki me en me lu lu mu me al nu um me al nu ume me me mu lu e al nu um me dug ga mu me mu lu e al nu um me...»

او تقریبا دو متر با کف آشیانه فاصله دارد و این فاصله را با سقوط آزاد طی می‌کند. از پشت به زمین می‌خورد و پشت سرش پس از برخورد با کف کشتی، به بالا می‌پرد. دست و پایش شل شده و امکان کنترل آن‌ها وجود ندارد. در اطراف آنتن‌دارها را می‌بیند که مانند حوله‌های خیسی که از طناب به پایین افتاده باشد، پخش زمین شده‌اند.

حتی نمی‌تواند چشمانش را حرکت بدهد چه برسد به کنترل اعضای دیگر بدنش. صورت یک انسان وارد حوزه دیدش می‌شود ولی از آنجایی که نمی‌تواند چشمانش را درست متمرکز کند، تشخیص آن دشوار است. شیوه ایستادنش را اما می‌شناسد. همین‌طور شیوه‌ای که موهایش را عقب می‌زند. این جوانیتا است. جوانیتا با یک آنتن که از سرش بیرون زده است.

زن کنارش زانو می‌زند، دستش را کنار گوش هیرو می‌گذارد و چیزی زمزمه می‌کند. هوای گرم گوشش را قلقلک می‌دهد. سعی می‌کند خودش را کنار بکشد اما نمی‌تواند. جوانیتا مشغول زمزمه کردن یک رشته بلند دیگر از اصوات است. بعد از تمام شدن رشته، جوانیتا بلند می‌شود و کنار هیرو می‌ایستد. با پا ضربه‌ای به بدن مرد خوابیده می‌زند و هیرو خودش را کنار می‌کشد.

«بلند شو تنبل.»

بلند می‌شود. حالا هیچ مشکلی احساس نمی‌کند. هرچند که هنوز تمام آنتن‌دارها بی‌حرکت روی زمین خوابیده‌اند.

جوانیتا می‌گوید «کار این نام-شاب کوچکی بود که برایت خواندم. آن‌ها هم خوب خواهند شد.»

«سلام.»

«سلام. خوشحالم که دوباره می‌بینمت هیرو. می‌خواهم بغلت کنم ولی مواظب آنتن باش.»

و بغلش می‌کند. هیرو هم جوانیتا را بغل می‌کند. آنتن به کنار دماغش رسیده اما مشکلی نیست.

جوانیتا زیر گوشش می‌گوید «مشکلی نیست. این را که برداریم مو دوباره رشد می‌کند و جایش دیده نخواهد شد.» و بدنش را عقب می‌کشد و ادامه می‌دهد «این در آغوش کشیدن بیشتر برای من بود تا برای تو. اینجا خیلی تنهایی کشیده‌ام. تنهایی و ترس.»

این رفتار غیرعادی جوانیتا برای هیرو عادت شده: صمیمت در مواقعی که اصلا جایش نیست.

هیرو می‌گوید «برداشت بد نکن ولی سوالم این است که مگر تو الان برای آدم بدها کار نمی‌کنی؟»

«آه.. منظورت این آنتن است؟»

«بله. تو برای آن‌ها کار نمی‌کنی؟»

جوانیتا بلند می‌خندد و با اشاره به بدن‌هایی که روی زمین افتاده‌اند می‌گوید «اگر در استخدام آن‌ها بودم که الان خیلی کارمند بدی به حساب می‌آمدم. نه. این روی من اثر ندارد. یا شاید برای مدتی داشت ولی روش‌هایی برای مبارزه با آن پیدا کرده‌ام.»

«چرا؟ چطور روی تو کار نمی‌کند؟»

«من چندین سال است که با ژسوییت‌ها دمخور هستم. ببین، مغز هم مثل بدن پادزهرهای خودش را تولید می‌کند. هرچقدر بیشتر مغز را در معرض ویروس‌ها بگذاری، سیستم ایمنی آن قوی‌تر می‌شود و من تا جایی که می‌توانسته‌ام مغز خودم را ایمن کرده‌ام. یادت هست؟ من یک زمانی بی‌خدا بودم و بعد یک مذهبی قرص و محکم شدم؛ آنهم جسوئیت.»

«ولی چطور با همان روشی که کلک دیوید را کندند، سراغ تو نیامدند؟»

«من خودم داوطلبانه به اینجا آمدم.»

«مثل اینانا؟»

«بله.»

«ولی چرا ممکن است یک نفر داوطلبانه به چنین جایی بیاید؟»

«متوجه نیستی هیرو؟ اینجا زادگاه یک دین جدید است. یا بهتر بگویم تولد دوباره یک دین جدید. اینجا بودن مثل این است که پیش مسیح باشی و تولد یک مذهب جهانی را نگاه کنی.»

«اما اصلا این‌طور نیست. شناور ضد مسیح است.»

«بدون شک. اما هنوز جذاب است. البته دقت کن که کلک اریدو را هم در خودش دارد.»

«شهر انکی؟»

«دقیقا. شهری دارای هر چیزی که نوشته شده است. برای کسی که به مذاهب و هک علاقمند باشد، اینجا تنها جایی است که باید بود. اگر این دو در عربستان هم بودند من چادر سرم می‌کردم و گواهینامه رانندگی‌ام را دور می‌انداختم و به عربستان می‌رفتم. اما کتیبه‌ها اینجا هستند و من برای وارد شدن به اینجا اجازه دادم روی سرم آنتن نصب کنند.»

«پس این همه وقت هدف تو بررسی کتیبه‌های انکی بود؟»

«برای یاد گرفتن مه. چه چیز دیگری ممکن بود به فکرت برسد؟»

«و حالا آن‌ها را خوانده‌ای؟»

«اوه بله.»

«و؟»

جاونیتا به بدن‌های روی زمین اشاره می‌کند «نگاه کن. حالا من بعل‌شم هستم. من می‌توانم مغز را هک کنم.»

«عالی. برایت خوشحالم که هکر مغز شده‌ای جاونیتا. اما در این لحظه خاص ما یک مشکل کوچک داریم. در این شناور یک میلیون نفر هستند که می‌خواهند ما را بکشند. می‌توانی همه آن‌ها را متوقف کنی؟»

زن می‌گوید «بله. اما همه‌شان خواهند مرد.»

«و می‌دانی که هدف اصلی ما چیست؟»

«رها کردن نام‌شاب انکی. تکرار واقعه بابل.»

هیرو شادمانه می‌گوید «پس برویم سراغش.»

«نه. اول چیزهای مهم‌تر. هدف اول برج کنترل است.»

«قبول. تو برو سراغ لوح و من ترتیب برج کنترل را می‌دهم.»

«چطوری؟ می‌خواهی با شمشیر همه را قطعه قطعه کنی؟»

«بله. این چیزی است که در آن مهارت کافی دارم.»

جاونیتا می‌گوید «نه. بهتر است برعکس عمل کنیم.» و به سمت آسانسور حرکت می‌کند. 

نام‌شاب انکی، لوحی است پیچیده شده در یک لوح گلی دیگر با حروف میخی که مانند یک برچسب احتیاط عمل می‌کند. تمام این قطعه در اثر ضربه ناشی از سقوط به ده‌ها قسمت تقسیم شده است. اکثر قطعات هنوز در پلاستیک محافظ هستند اما تکه‌هایی هم از پارگی‌های پلاستیک خارج شده و  به اطراف پخش شده‌اند. هیرو تک تک آن‌ها را برمی‌دارد و به کنار قطعه اصلی می‌برد.

هیرو مشغول باز کردن پوشش پلاستیکی است که جوانیتا از برج کنترل برایش دست تکان می‌دهد.

هیرو تمام قطعاتی را که به نظر می‌رسد مربوط به لوح محافظ باشند در یک جا جمع می‌کند. بعد قطعات باقی مانده را که باید مربوط به نام‌شاب انکی باشند به شکلی که کاملا از یکدیگر مستقل بوده و و رویشان به سمت بالا باشد در کنار هم می‌چیند. وصل کردن قطعات راحت نیست. ظاهر آن‌ها مشابه است و او هم وقت پازل چیدن ندارد. چشمی‌اش را می‌زند و با گفتن «ذخیره» به تک تک قطعات نگاه می‌کند. بعد به دفترش در متاورس وارد می‌شود و کتابدار را صدا می‌زند.

«بله قربان؟»

«این هایپرکارد حاوی اطلاعات قطعات شکسته یک لوح گلی است. آیا نرم‌افزاری هست که بتواند آن‌ها را به شکل صحیح کنار هم قرار دهد؟»

کتابدار می‌گوید «یک لحظه.» و لحظه‌ای بعد یک هایپرکارد در دستش ظاهر می‌شود. او هایپرکارد را به هیرو می‌دهد و می‌گوید «لوح قبل از شکستن، به این شکل بوده قربان.»

«آیا تو می‌توانی سومری بخوانی؟»

«بله قربان.»

«آیا می‌توانی این لوح را بلند بلند برایم بخوانی؟»

«بله قربان.»

«پس آماده باش اما چند ثانیه صبر کن.»

هیرو به سمت برج کنترل می‌رود. ورودی درست به یک پله مارپیچ متصل است. از پله‌ها بالا می‌رود تا به داخل اتاق برسد. داخل اتاق ترکیبی است از عصر فلز و تکنولوژی‌های جدید. جاونیتا آنجا منتظر است و دورش را تعداد زیادی آنتن‌دار با رفتاری آرام و مهربان گرفته‌اند. او با دست دو سه ضربه به میکروفون می‌زند. همان میکروفونی که اِن در دست گرفته بود. 

«آماده پخش زنده برای همه شناور. در خدمت شما.»

هیرو بلندگوهای اصلی کامپیوتر را روشن می‌کند و کنار میکروفون می‌ایستد. «کتابدار، بخوان.»

رشته‌ای از سیلاب‌ها از بلندگو به داخل میکروفون جاری می‌شود. 

در حین خوانده‌ شدن رشته‌، هیرو به جاونیتا نگاه می‌کند. او به گوشه اتاق رفته و تا جایی که می‌تواند انگشت‌هایش را به داخل گوش‌هایش فرو برده است.

اولین آنتن‌داری که به حرف می‌آید روی پله‌ها ایستاده است. پس از لحظه‌ای همهمه بقیه هم بلند می‌شود و لحظاتی بعد از همه جای انترپرایز صدای انسان به گوش می‌رسد. هیچ‌کدام از صداها معنا‌دار به نظر نمی‌رسند. فقط یک همهمه.

هیرو به بالکن اتاق کنترل می‌رود تا به صدای شناور گوش بدهد. از همه‌جا صدای غرشی محو به گوش می‌رسد. صدای انسان‌های رها شده‌ای که به زبان‌های عجیب و غریب صحبت می‌کنند.

جاونیتا هم برای گوش دادن بیرون می‌آید. هیرو رگه‌ای از خون زیر گوشش می‌بیند و می‌گوید «خونریزی داری.»

«می‌دانم. جراحی سرپایی بود.» 

صدای جاونیتا کشدار و غیرآرام است. ادامه می‌دهد «مدت‌ها بود که برای این‌کار یک تیغ جراحی با خودم داشتم.»

«چکار کردی؟»

«تیغ را پایین جایی که آنتن در استخوان مغزم فرو رفته بود داخل کردم و سیم ارتباطی با مغز را بریدم.»

«کی؟»

«وقتی تو روی عرشه بودی.»

«چرا؟»

«فکر می‌کنی چرا؟ برای اینکه نام‌شاب انکی به مغزم نرسد. من حالا یک هکر عصب‌زبان‌شناخت هستم هیرو. من برای رسیدن به این دانش از جهنم رد شده‌ام. حالا این بخشی از من است. حاضر نیستم این مغز را با هیچ چیز دیگری عوض کنم.»

«اگر از این جریان رها شدیم، حاضر هستی دوست دختر من باشی؟»

«طبیعتا بله. اما اول بگذار از این ماجرا خلاص شویم.»

# فصل شصت و دو

دختر می‌گوید «من فقط انجام وظیفه کردم مرد. رفیق انکی می‌خواست یک بسته به هیرو برساند و من کمکش کردم.»

رایف می‌گوید «خفه شو.». لحن‌اش عصبانی یا حتی ناراحت نیست. فقط می‌خواهد وای.تی. ساکت باشد. تا وقتی آن‌ آنتن‌دارها روی سر هیرو ریخته‌اند و دست‌ و پایش را محکم گرفته‌اند، اینکه لوح کجا باشد اصلا مهم نیست.

وای.تی. از پنجره به بیرون نگاه می‌کند. روی اقیانوس آرام در حرکت هستند. ارتفاعشان آنقدر کم است که گاهی احساس می‌کند ممکن است یک موج بزرگ به آن‌ها بخورد. نمی‌تواند سرعت را حدس بزند اما به نظر که بسیار بالا می‌آید. همیشه فکر می‌کرده که اقیانوس باید آبی باشد اما حالا با خاکستری‌ترین چیزی که تا به حال دیده مواجه است. این سرزمین خاکستری کیلومترها ادامه دارد. 

بعد از چند دقیقه، یک هلیکوپتر دیگر به آن‌ها می‌رسد و در یک آرایش نظامی در فاصله‌ای بسیار نزدیک از آن‌ها قرار می‌گیرد و در همان‌جا ثابت می‌شود. این هلیکوپتر ریر است، پر از پزشک.

وای.تی. از پنجره کابین، راون را می‌بیند که روی یکی از صندلی‌ها نشسته. در نگاه اول حس می‌کند که بدن قوز کرده راون، خواب یا بیهوش است. 

بعد راون سرش را بلند می‌کند و دختر می‌بیند که او با چشمی‌های روی چشمش در متاورس است. مرد دستش را بالا می‌برد و برای لحظاتی چشمی‌ها را روی پیشانی می‌زند و از پنجره بیرون را نگاه می‌کند و وای.تی. را می‌بیند که به او چشم دوخته. چشمانش به هم دوخته می‌شود و قلب دختر سریع‌تر می‌تپد. مانند خرگوشی که در یک گونی گیر افتاده باشد. راون می‌خندد و دست تکان می‌دهد. 

وای.تی. بعد از پایین کشیدن آفتابگیر پنجره، در صندلی‌اش عقب می‌نشیند.


# فصل شصت و سه


برای رسیدن از حیاط جلویی خانه هیرو به مکعب سیاه ال. باب. رایف در ایستگاه ۱۲۷، نصف متاورس باید طی شود؛ ۳۲۷۶۸ کیلومتر. البته تنها قسمت سخت مسیر رد شدن از مرکز شهر است. مثل همیشه این امکان وجود دارد که با موتور از بین آواتارهای مردم رد شود اما در خیابان وسایل نقلیه دیگر، تابلوهای تبلیغاتی، مکان‌های عمومی و چیزهای جامد دیگر هم قرار دارند که نمی‌توان از میان‌شان گذشت.

جدای از این‌ها، چیزهایی هم هستند که دائم حواسش را پرت می‌کنند. در سمت راستش و در یک کیلومتری خورشید سیاه، زمین بزرگی به نام هایپرمنهتن واقع  شده است. این یک فضای عمومی است به طول یک و نیم کیلومتر که آواتارها می‌توانند در آن‌جا جمع بشوند و گردهمایی و فستیوال برگزار کنند. بیشترین حجم این فضا توسط آمفی‌تئاتر صدفی شکلی اشغال شده که می‌تواند نزدیک به یک میلیوتر آواتار را در خود جا بدهد. پایین صندلی‌ها، یک صحنه دایره‌ای قرار دارد.

معمولا این استیج جای هنرنمایی گروه‌های راک است. امشب اما این صحنه در اختیار عالی‌ترین و بزرگترین توهم کامپیوتری است که انسان تا به حال توانسته خلق کند. یک پرچم سه بعدی بالای استیج نصب شده که برنامه امشب را اعلام می‌کند: کنسرت گرافیکی به یاد دیوید میر که هنوز به خاطر یک بیماری ناشناخته در بیمارستان بستری است. نیمی از آمفی‌تئاتر با هکرها پر شده است.

از مرکز شهر که خارج می‌شود، دسته موتور را تا جایی که می‌شود می‌چرخاند و سی و دو هزار کیلومتر باقی‌مانده را در زمانی تقریبا ده دقیقه‌ای طی می‌کند. بالای سرش قطاری قرار دارد با سرعت تقریبا ده پانزده کیلومتر در ساعت و هیرو طوری از آن جلو می‌زند که انگار قطار ثابت در جایش مانده است. قطعه‌ای برنامه در نرم‌افزار موتور که تنها کارش پیگیری خط قطار است، این امکان را برایش فراهم کرده که با حداکثر سرعت، جلو برود.

در حین تمام این کارها، جوانیتا که در واقعیت در کنارش ایستاده، با عینکی که به چشم زده تمام تصاویری را که از جلوی هیرو رد می‌شوند می‌بیند.

«رایف یک آپ‌لینک سیار در هلیکوپترش دارد. درست مثل همان‌ها که در خطوط هوایی تجاری نصب می‌کنند. او این امکان را دارد که حتی در هوا به متاورس وصل شود. تا وقتی در هوا است فقط و فقط همان یک راه ارتباطی را دارد پس اگر بتوانیم  هکش کنیم، خواهیم توانست قطع‌اش کنیم یا هر چیز دیگر...»

هیرو می‌گوید «این خط ارتباطی لایه پایین، در این روزها آنقدر داروی آنتی بیوتیک دارد که ما نخواهیم توانست هیچ کاری بکنیم.» و روی ترمز می‌زند و موتورسیکلت را متوقف می‌کند. «لعنتی! دقیقا همان طور است که وای.تی. تشریح کرده بود.»

در جلوی ایستگاه ۱۲۷ ایستاده. مکعب سیاه رایف اینجاست. درست همان طور که وای.تی. گفته بود. بدون هیچ در ورودی.

هیرو از موتور پیاده می‌شود و به سمت مکعب راه می‌افتد. ساختمان هیچ نوری را بر نمی‌گرداند و در نتیجه هیچ راهی وجود ندارد که بشود حدس زد در ده قدمی است یا ده کیلومتری. چند قدم دیگر که برمی‌دارد، یک جن امنیتی شروع به پدیدار شدن می‌کند. پنج جن دیگر هم در هوا پدیدار می‌شوند. بدن‌های بزرگ دارند و لباس آبی پوشیده‌اند. ظاهرشان شبیه نظامی‌ها درست شده با این تفاوت که خبری از درجه روی شانه‌هایشان نیست. البته نیازی هم به درجه ندارند چون همگی از یک برنامه واحد استفاده می‌کنند. آن‌ها مانند یک نیم دایره جلوی هیرو قرار می‌گیرند و راه رسیدن به ساختمان را سد می‌کنند.

هیرو کلمه‌ای زیر لب زمزمه می‌کند و غیب می‌شود. او حالا مشغول استفاده از آواتار نامرئی‌اش است. به فکرش می‌زند کمی این‌طرف و‌ آن‌طرف برود تا شیوه عکس‌العمل اجنه را ببیند اما ترجیح می‌دهد ریسک نکند. شاید این جن‌ها توان تطبیق خودشان با شرایط را هم داشته باشند.

ظاهرا که برنامه امنیتی توان مقابله ندارد. هیرو به راحتی از بین آن‌ها رد می‌شود و به سمت ساختمان می‌دود و بعد از چند لحظه با برخورد به دیوار به طور کامل متوقف می‌شود. اجنه در حال تعقیبش هستند. آن‌ها جای او را می‌دانند - کامپیوتر مرکزی این اطلاعات را در اختیارشان می‌گذارد - اما بیشتر از دویدن به طرفش کاری از دستشان بر نمی‌آید. اینها هم مانند همان اجنه نگهبان خورشید سیاه که هیرو خودش برنامه‌شان را نوشته، با استفاده از قوانین فیزیکی مربوط به آواتارها، مردم را به این‌طرف و‌ آن‌طرف هل می‌دهند، ولی وقتی هیرو بدن قابل دیدنی ندارد، طبعا چیز چندانی هم برای هل دادن باقی نمی‌ماند. او می‌داند که اگر اینها برنامه‌ریزی بهتری داشته باشند، هنوز هم می‌توانند با او مقابله کنند و به همین دلیل نمی‌خواهد هیچ فرصتی را از دست بدهد. کاتانا را می‌کشد و به سمت دیوار حمله می‌کند. کاتانا در دیوار فرو می‌رود و هیرو هم بعد از کاتانا از دیوار رد می‌شود.

این یک هک است. یک هک قدیمی که هیرو سال‌ها پیش آن را در نرم‌افزار این جهان کشف کرده - در روزگاری که شمشیر بازی را در محیط مجازی متاورس تمرین می‌کرد. شمشیر قدرت سوراخ کردن دائمی هیچ چیزی را ندارد چرا که این‌کاربه معنی تغییر همیشگی نرم‌افزار یک نفر دیگر خواهد بود. اما شمشیر بنا به تعریف می‌تواند وارد اجسامی مانند دیوار شود. کاری که از عهده آواتارها بر نمی‌آید. اصولا این تعریف دیوار است: فضایی که آواتار نمی‌تواند از آن رد شود. اما وقتی سرعت آپ‌لینک کم باشد - و حالا هم هیرو از روی شناور و با استفاده از یک لینک ماهواره‌ای به متاورس داخل شده - و کامپیوترها فرصت کافی برای تبادل اطلاعات نداشته باشند، وضع فرق می‌کند. شکی نیست که در تئوری امکان گذشتن آواتار از دیوار وجود ندارد اما در عمل، همه چیز وابسته است به تصمیم نهایی کامپیوترها و توان ارتباطی آن‌ها با یکدیگر. در این سرعت کم، اگر هیرو به اندازه کافی سریع عمل کند، کامپیوتر مرکزی فرصتی برای تشخیص بین بدن و شمشیر نخواهد داشت و قبل از اینکه کامپیوتر هیرو بتواند به آن اطلاع بدهد که تیغه شمشیر پایان یافته و بدن هیرو شروع شده است، هیرو از دیوار گذشته. 

رایفلند فضایی است بسیار وسیع و با نور خوب که شکل‌های ابتدایی با رنگ‌های اولیه، آن را پر کرده‌ است. این فضا شبیه یک اسباب‌بازی آموزشی است که تلاش می‌کند اجسام پایه را به یک کودک سه ساله آموزش دهد: مکعب، کره، چهارضعلی و چندوجهی‌هایی که توسط شبکه‌ای از استوانه‌های باریک و خطوط مستقیم و منحنی‌های مارپیچ به یکدیگر وصل شده‌اند. اما تفاوت این فضا با اسباب بازی، در وسعت است. در مقایسه باید بگوییم که اینجا ظاهرا جایی است که هر تینکرتوی و لگویی که تا به حال ساخته شده را جمع آوری کرده و بر اساس یک الگوی قدیمی و فراموش شده، به یکدیگر متصل کرده‌اند. 

هیرو به اندازه کافی در متاورس بوده و در مورد آن اطلاعات دارد تا متوجه شود که بر خلاف ظاهر درخشان و جذاب این فضا، اینجا بدون شک فضایی کاملا ساده و شدیدا کاربردگرایانه است. چیزی در حد یک اردوگاه نظامی. این مدلی از یک سیستم است. یک سیستم بزرگ و پیچیده. این شکل‌ها احتمالا نشان دهنده‌های چیزهای مختلفی هستند. مثلا کامپیوترها یا گره‌های شبکه جهانی رایف یا مثلا شعبه‌های پیرلی گیتس یا هر جور دفتر دیگری که ممکن است رایف در گوشه و کنار دنیا داشته باشد. احتمالا با کلی بالا و پایین رفت در این شبکه و بررسی نقاط براق آن، هیرو خواهد توانست بخشی از کدی را که باعث چرخش کار شبکه رایف می‌شود کشف کند. این احتمال وجود دارد که بشود سیستم رایف را هک کرد، درست همان‌طور که جوانیتا گفته بود.

اما فعلا وقت ندارد با چیزی که نمی‌فهمد درگیر شود. ممکن است چندین ساعت را روی بررسی یک کد تلف کند و بعد متوجه شود که این برنامه کشیدن سیفون توالت شخصی رایف در آموزشگاهش بوده. هیرو راه می‌رود و به شکل‌ها و ترکیب‌های حاصل از خطوط و گره‌ها نگاه می‌کند تا شاید متوجه الگویی بشود. می‌داند که در اتاق مرکزی کل متاورس است اما نمی‌داند که مشغول نگاه کردن به چه چیزی است.

او متوجه می‌شود که این سیستم واقعا از چند شبکه مستقل و در هم تنیده شده‌اند تشکیل شده است. حداقل چیزی که در حال حاضر کشف کرده این است که یک شبکه مستقل از خطوط نازک قرمزی وجود دارد که میلیون‌ها نقطه قرمز را به هم متصل کرده‌اند. حدس خام‌اش این است که این خطوط نمایانگر خطوط فیبرنوری رایف هستند که در تعداد غیرقابل شمارشی دفتر در تمام نقاط جهان به هم رسیده‌اند. رنگ‌های دیگری هم هستند که شبکه‌های مستقل کمتر پیچیده‌ای را شکل داده‌اند که ممکن است کابل‌های کواکسیال یا خطوط تلفن باشند.

یک شبکه ضخیم را هم از بلوک‌های آبی تشخیص می‌دهد. این خطوط شاید حداکثر چند ده مکعب آبی را به هم متصل کرده‌اند. رابط این مکعب‌ها، استوانه‌هایی آبی‌رنگ است که به هیچ چیز جز این مکعب‌ها وصل نشده‌اند. دیواره مکعب‌ها شفاف است و درون آن‌ها، شبکه‌های ریزتری به رنگ‌های مختلف قابل شناسایی است. کشف این شبکه بیشتر از شبکه‌های دیگر طول می‌کشد چرا که هر مکعب آبی در میان تعداد زیادی خطوط قرمز و شبکه‌های دیگر که مانند شمشاد اطرافش را گرفته‌اند پنهان شده است. شاید این شبکه یک شبکه قدیمی‌تر باشد که کانال‌های اختصاصی خودش را دارد. چیزی شبیه به خطوط صحبت تلفنی شخصی که رایف شبکه‌های مدرن و پیچیده‌ترش را دور آن تنیده است.

هیرو آنقدر می‌چرخد تا یک مکعب آبی قابل بررسی پیدا کند و به خطوطی که داخل و اطرافش را گرفته‌اند چشم می‌دوزد. روی هر وجه مکعب، یک ستاره سفید خودنمایی می‌کند. 

جوانیتا می‌گوید «این دولت ایالات متحده آمریکا است.»

هیرو می گوید «جایی که هکرها برای مردن به آن‌جا می‌روند.». اینجا بزرگترین و کم بازده‌ترین تولید‌کننده نرم‌افزار در جهان است.


هیرو و وای.تی. به دفعات در فست‌فودهای گوشه و کنار لوس آنجلس غذا خورده‌اند - از دونات گرفته تا تورتیلا و پیتزا و سوشی و هر چیز دیگری که تصورش را بکنید و در تمام این مدت تنها چیزی که وای.تی. در موردش صحبت کرده مادرش بوده و شغل مزخرفش پیش پلیس‌ها. دستگاه‌های طبقه‌بندی. دروغ‌سنج‌ها و این واقعیت که در اکثر موارد مادرش حتی درکی از چیزی که رویش کار می‌کند و قرار است توسط دولت ایالات متحده مورد استفاده قرار بگیرد ندارد.

این پروژه‌ها همیشه برای هیرو هم زجرآور بوده، اما به هرحال دولت به این شکل کار می‌کند. دولت اختراع شده تا کارهایی را بر عهده بگیرد که بخش خصوصی حاضر نیست انجام بدهد و این یعنی کارهایی که نیاز به انجامشان نیست. هیچ کس نمی‌تواند درست متوجه شود که دولت مشغول چه کاری است و چرا. هکرها هم همیشه سعی کرده‌اند وجود این پروژه‌ها و وجود دولت را به کلی فراموش کنند و هرگز هم سراغش نروند.

اما آن‌ها هزاران برنامه‌نویس را در استخدام دارند. برنامه‌نویس‌هایی که دوازده ساعت در روز کار می‌کنند تا احساس وفاداری‌شان از بین نرود. تکنیک‌های مهندسی نرم‌افزار آن‌ها، با وجود زشتی و ستمکارانه بودن، بسیار سطح بالا است. به نظر می‌رسد مدیران آنجا درک خوبی از شیوه‌های برنامه‌نویسی دارند.

«جاونیتا؟»

«بله؟»

«نپرس چرا این فکر به مغزم رسیده. اما حدس می‌زنم که دولت مشغول انجام یک پروژه بزرگ برای ال. باب. رایف بوده است.»

زن می‌گوید «معقول هم هست. رایف همیشه با برنامه‌نویس‌ها یک رابطه عجیب عشق و نفرت داشته - به آن‌ها احتیاج داشته ولی به آن‌ها اعتماد نمی‌کرده. دولت هم خوب بلد بوده چطور با برنامه‌نویس‌ها کار کند بدون اینکه به آن‌ها بگوید مشغول نوشتن چه چیزی هستند. اما حدس می‌زنی چه می‌نوشته‌اند؟»

هیرو می‌گوید‌ «صبر کن... صبر کن!»

حالا در فاصله بیست متری یک مکعب آبی است که ظاهرا همه مکعب‌های دیگر به آن می‌رسند. کنار این مکعب یک موتورسیکلت پارک شده. یک موتورسیکلت خاکستری با طیف رنگی بسیار محدود. موتور یک کناربند دارد و راون هم در طرف دیگرش ایستاده است.

راون چیزی در دست دارد. یک شکل هندسی ساده دیگر. یک بیضی کوچک که قطر بزرگش از یک متر تجاوز نمی‌کند. هیرو از حرکت دست مرد حدس می‌زند که به تازگی این شیئی را از داخل مکعب خارج کرده است. راون بیضی را در کناربند موتور می‌گذارد.

هیرو می‌گوید «طومار اصلی.»

جوانیتا جواب می‌دهد «دقیقا همان چیزی است که از آن می‌ترسیدیم. انتقام رایف.»

راون سوار موتور می‌شود.

«می‌خواهد به آمفی‌تئاتر برود. جایی که همه هکرهای خوب دنیا در یک محل جمع شده‌اند. رایف می‌خواهد همه هکرها را یکجا آلوده کند. می‌خواهد مغز آن‌ها را نابود کند.»

# فصل شصت و چهار

راون روی موتورسیکلت است و هیرو حساب می‌کند که اگر پیاده به سمتش بدود ممکن است قبل از رسیدن به خیابان بتواند به او برسد.

اما شاید هم نرسد. در آن حالت راون با سرعت چند ده هزار کیلومتر در ساعت به سمت مرکز متاورس خواهد رفت و هیرو تازه دارد سعی می‌کند با برگشتن و دویدن، به موتور خودش برسد. در چنین سرعتی، کافی است کسی از حوزه دید شما خارج شود تا برای همیشه گمش کرده باشید.

راون موتور را راه می‌اندازد و با سرعتی کم از بین شبکه‌های در هم تنیده شده رد می‌شود تا به خروجی برسد. هیرو هم با حداکثر سرعتی که پاهای نامرئی‌اش اجازه می‌دهند، به سمت دیوار می‌دود.

او چند ثانیه بعد به دیوار می‌رسد و از آن رد می‌شود و به سمت خیابان می‌دود. آواتار نامرئی و کوچک‌اش توان کنترل موتور را ندارد. چیزی زیر لب می‌گوید و آواتار همیشگی‌اش ظاهر می‌شود و بر روی موتورسیکلت می‌پرد و آن را سر و ته می‌کند. در همین لحظه راون هم مشغول خارج شدن از دروازه و رسیدن به خیابان است. بمب منطقی به رنگ آبی در کناربند موتور می‌درخشد. رنگی شبیه رنگ آب سنگین رآکتورهای اتمی. او هنوز حتی هیرو را ندیده است.

حالا فرصت در دستان هیرو است. کاتانا را می‌کشد و موتور را به سمت راون می‌راند. سرعتش هنوز چیزی بیشتر از صد کیلومتر در ساعت نیست. سریع‌تر رفتن فایده‌ای ندارد. تنها روش کشتن آواتار راون، قطع کردن سرش است. اینجا چیزی به اسم ضربه زدن یا زیرکردن با موتور وجود ندارد.

یک جن امنیتی جلوی راون ظاهر می‌شود و دستانش را با هیجان در هوا تکان می‌دهد. راون اطراف را نگاه می‌کند و هیرو را می‌بیند و گاز موتور را تا ته می‌پیچاند. شمشیر فضای خالی پشت سر آواتار را می‌شکافد.

خیلی دیر شده. راون دیگر باید غیب شده باشد - اما هیرو که پشت سر را نگاه می‌کند می‌بیند که راون نه تنها غیب نشده که بدون هیچ حرکتی در کنار خیابان ایستاده است. موتور او با یکی از پایه‌های قطار هوایی تصادف کرده - تنها دردسر برای موتورسواران خارج از مرکز شهر. 

هر دو همزمان می‌گویند «لعنت!»

راون یک‌بار دیگه دسته گاز را می‌چرخاند و در چشم به هم زدنی، هیرو هم از او تقلید می‌کند و هر دو در خیابان با حداکثر سرعت راه می‌افتند. دو سه ثانیه نگذشته که با فاصله‌ای پانصد متری، با سرعتی حدود هفتاد و پنج هزار کیلومتر در ساعت به سمت مرکز شهر در حرکت هستند. چراغ‌هایی که در کنار خیابان نصب شده‌اند، مانند دو خط ممتد زرد به نظر می‌رسند.

هیرو می‌گوید «اگر بتوانم سرش را قطع کنم کارش تمام است.»

جوانیتا می‌گوید «درست است. اگر سرش را قطع کنی از متاورس بیرون انداخته می‌شود و تا وقتی که جن‌های قبرستان جسدش را دفن نکرده اند نمی‌تواند به بازی برگردد.»

«و من هستم که جن‌های قبرستان را کنترل می‌کنم. اگر یک‌بار بکشمش کارش تمام است.»

جوانیتا اخطار می‌دهد «اما هلیکوپترشان که به ساحل برسد وضع فرق خواهد کرد. آن‌جا دسترسی به شبکه‌شان بهتر خواهد بود و می‌توانند از یک نفر دیگر برای مقصودشان کمک بگیرند.»

«اشتباه است. در ساحل عمو انزو و آقای لی منتظرشان هستند. یا باید در یکساعت آینده بمبشان را منفجر کنند یا هیچ وقت.»

